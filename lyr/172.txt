Aki veti segedelmét / Az Istennek hatalmába,
 Az oly ember bátorságos / A mennyei oltalomban.

A hű ember vallást tészen: / Te vagy nékem én Istenem!
 Bátorságom te vagy nékem, / Benned bízom, én Istenem.

Mert engemet te megmentél / Ellenségimnek tőrétől,
 Törvény rettegtetésétől, / Kemény, nehéz igéitől.

Visel téged az Úr Isten / Ő szent vállán oltalmában;
 Bizodalomban hogy lehess, / Isten szárnya árnyékában.

Jézus Krisztus egy igazság, / Körülfog és véd paizsul,
 Hogy ne légyen félelmed az / Éjszakai irtózattól.

Semmit ne félj rettegtető / Háborúnak nyilaitól,
 Titkon való kísértéstől, / Délben dúló döghaláltól!

Ha mellőled bal kéz felől / Ezeren mind elhullanak,
 Tízezeren jobb kéz felől, / Semmit néked nem árthatnak.

De te magad szemeiddel / Ott meglátod bizonyára,
 Hogy Isten a gonoszokat / Megítéli, megalázza.

Mert vagyon nagy bizodalmad / Az Istennek hatalmában,
 Bátorságod helyheztetted / A Felséges oltalmába.

Nem járulhat néked soha / Semmi gonosz romlásodra,
 Sem házadra nem közelget / Veszedelemnek ostora.

Mert parancsolt tefelőled / Szolgáló szent angyalinak,
 Hogy jártodban és keltedben / Őrizetlen ne hagyjanak.

Az Istennek angyalai / Úgy hordoznak szent kezükben,
 Hogy lábadat meg ne üssed / Észrevétlen kemény kőben.

Áspiskígyót te lebírhatsz, / Baziliszkuszt megtapodhatsz,
 Mert a törvény és a bűnök / Rajtad már nem uralkodnak.

Talpad alatt nyomorgatod / Az ördögöt és oroszlánt,
 A rút halált, kárhozatot, / A poklot és a nagy sárkányt.

Szól az Isten az emberről: / Merthogy bennem reménykedett,
 Kimentem őt rabságából, / Mert ismeri szent nevemet.

Ha énhozzám ő felkiált, / Meghallgatom és megmentem.
 Vele lészek búsultában, / Részeltetem dicsőségben.

Adok néki hosszú napot, / Véghetetlen boldogságot,
 Üdvözítem Krisztusomban, / Hogy általa legyen áldott.