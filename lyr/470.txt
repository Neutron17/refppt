Hatalmas Isten, könyörgünk, / Szent Felségedhez kiáltunk.
 Mert igen megnyomorodtunk,
 Fejünket nincsen már kihez hajtanunk.

Irgalmas Isten, hallgass meg, / Bűnünket nékünk bocsásd meg,
 Benned hitünket növeljed:
 És Szentlelkeddel, kérünk, vigasztalj meg!

Jertek énhozzám, bűnösök, / Fiaim nékem legyetek,
 Atyátok lészek tinéktek,
 Ha bűnötökből énhozzám megtértek!

Értsük meg hát ő mondását, / Ismerjük meg bűneinket,
 Kövessük meg Istenünket,
 Így megmenthetjük ördögtől lelkünket.

Nincs igaz más, mint a Krisztus, / Igazság minden beszéde;
 Azért maradjunk ezekben,
 Ne kételkedjünk Isten beszédében.

Dicsérjük az Atya Istent, / Magasztaljuk Fiú Istent;
 Vélük a Szentlélek Istent,
 Három személyben csak egy örök Istent!