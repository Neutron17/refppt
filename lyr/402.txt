Teljes e széles világban, / Minden földnek határában,
 Örvendezzünk a Krisztusban, / Szűztől született Királyban.

E világnak teremtője / Testünk magára felvette,
 Testet testtel hogy mentene, / Teremtményét el ne vessze.

A tiszta szűznek méhébe / Beszállt Istennek kegyelme,
 Férfitől nem illetteték, / Szüzessége megtartaték.

A szűz leány fiat szüle, / Mint Gábriel jövendöle,
 Kit még anyjának méhébe’ / János fölismert, s örüle.

A gyermek szénán feküszik, / Jászoltól nem iszonyodik,
 Kicsiny tejjel neveltetik, / Ki mindenen uralkodik.

Mennyben mindenek örülnek, / Angyalok vígan zengenek,
 Pásztorok, örvendezzetek / Ma születésén Istennek.

Dicsőség légyen Atyának, / És ő egyszülött Fiának,
 A vigasztaló Léleknek, / Úgy légyen, mondják mindenek.