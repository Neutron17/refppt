Én Istenem, benned bízom, / Segíts, ne hagyj tántorodnom!
 Lelkem, testem, minden tagom reád bízom:
 Vezess, mert rád támaszkodom.

Nem tudom, itt meddig élek, / Mikor ér életem véget?
 Valamikor tetszik néked, hozzád megyek,
 Akaratodnak engedek.

Minden órában kész lelkem, / Hogy veled legyek, Istenem.
 Nem választok időt, órát, hozzád jutást,
 Ha akarod, megyek mindjárt!

Testemnek minden tagjait / És a hajamnak szálait
 Tudod, Uram, mert fejemről még csak egy szál
 Kedved nélkül alá nem száll.

Te azért, ó, én Istenem, / Add énnékem ezt értenem,
 Hogy nyomorult mi életünk, meg kell halnunk,
 El kell majd innét távoznunk.

Azért mikor, én Istenem, / Akarod, vedd hozzád lelkem,
 Hogy örökké véled éljek, reád nézzek,
 Az angyalokkal örvendjek.