Emlékezzél, mi történék, Uram mirajtunk,
 És tekintsd meg, mely nagy szidalomban mi vagyunk,
 Mert bűnünkért, Uram, tőled ostoroztatunk,
 Azért szükség éjjel-nappal hozzád kiált’nunk.

Örökségünk, édes hazánk másra fordula,
 Mi házunk és jószágunk idegenre szálla;
 Ügyünk juta már minékünk nagy árvaságra:
 Mert Istennek nem akartunk térni útjára.

Hitetlen nép közt keressük mi kenyerünket:
 Mert földünkben nem segéljük a szegényeket.
 Nyomorultakról elfordítjuk szemeinket:
 Ezért Isten vetett reánk haragvó szemet.

Atyáink is vétkeztek, de ők már meghaltak,
 Mi is követői voltunk álnokságiknak;
 Ím, így vásott meg beléje foguk fiaknak:
 Mert ellene járunk Isten akaratjának.

Közöttünk kik szolgák voltak, most uralkodnak,
 Gazdák lévén, mert Istennek mi sem szolgálánk;
 Minden Isten-tiszteletet már megutálánk:
 Azért nincsen, aki által megszabadulnánk.

Ím, csak markunkban viseljük a mi lelkünket.
 Nagy keserűséggel esszük mi kenyerünket.
 Félelem és sok rettegés megemészt minket:
 Fegyver elől kietlenbe mentjük fejünket.

Nagy haragja vagyon rajtunk az Úr Istennek:
 Természeti ellen élünk szent igéjének,
 És ellene járunk minden ő szerzésének:
 Ezzel adunk okot minden büntetésének.

Bizodalmunk vagyon benned, felséges Isten.
 Mert megmaradsz mindörökké ígéretedben;
 Ha gyötrődünk bűnünk szerint a mi testünkben:
 Azért nem hagysz elszakadnunk tőled lelkünkben.

Vedd el rólunk, kérünk téged, nagy haragodat,
 És újítsd meg már minékünk a mi napunkat;
 Kegyelmes Úr Isten, tartsd meg mi házainkat!
 Dicsérhessünk mindörökké mint szent Atyánkat!