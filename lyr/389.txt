Kitárom előtted szívem, / Ó, jöjj, légy vendégem nekem,
 Üdv és élet forrása vagy, / Békességet, erőt Te adj!
 Ha gond és bánat porba von, / Ó, térj be hozzám, Jézusom!

Jöjj el, lelkem epedve vár, / Irgalmas mennyei Király!
 És ragyogtasd tekinteted / E bujdosás völgye felett,
 Hogy járjak a te utadon. / Ó, térj be hozzám, Jézusom!

Jöjj, és oszlasd el a homályt, / Mely tévelygő szívemre szállt;
 És erősítsen szent kezed, / Ha harcomban elcsüggedek!
 Ha bűnöm súlyos terhe nyom, / Ó, térj be hozzám, Jézusom!

Jöjj, hű őrizőm, ó, jövel, / Kegyelmeddel maradj közel;
 Ha köd takarja arcomat, / Nyiss örök hazámba utat,
 Hol szent neved magasztalom! / Ó, térj be hozzám, Jézusom!