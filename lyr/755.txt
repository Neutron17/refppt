A keresztfához megyek, / Mert máshol nem lelhetek
 Nyugodalmat lelkemnek.
 Ott könnyárban leborulok, / Bűnterhemtől szabadulok,
 Hol a bűntelen szenved.

Isten ama Báránya / Hogy’ jut a keresztfára?
 Mért foly alá szent vére?
 Értem tette ezt Jézusom, / Fájó szívvel hiszem, tudom,
 Lelkem örök üdvére.

Én voltam az elveszett, / Aki halált érdemelt,
 Kire gyászos éj szakadt.
 Isten Fia, a jó pásztor / Megváltott a bűn átkától:
 Üdvöm, napom feltámadt.

Csodás égi szeretet! / Szívem mindent elfeled,
 Ami engem földre von.
 Csak rád nézek, én Megváltóm, / Szereteted sírig áldom,
 Győzedelmes Krisztusom.

Tied vagyok, Jézusom, / Megyek keresztutadon,
 Nyugtot, békét így lelek.
 A szeretet hozzád kapcsol, / Boldog, aki híven harcol,
 Veled mindig győzhetek!