Boldog az ember, ki az Istent / Féli, tiszteli szíve szerint,
 És az ő törvényét szereti.
 Nagy lesz e földön ő nemzete, / Növekszik a hívek serege,
 Mert az Úr megáldja és őrzi.

Gazdagsággal őtet meglátja, / Mellyel bővölködik ő háza,
 Áll igazsága mindörökké.
 A híveknek a sötétségben / Támaszt világot a jó Isten,
 Hogy láttassék rajtuk kegyelme.

A hű ember kölcsönt ad szívvel, / Hamissággal senkit nem terhel;
 Ez nem vész el, megáll végiglen,
 Ki az igazságot kedveli, / És életét ahhoz rendeli,
 Örök emlékezetben lészen.

És ő egy szálat se fél azon, / Hogy róla gonosz hír támadjon,
 Reménysége néki az Isten,
 És bátorságos az ő szíve, / Míg meglátja, hogy ellensége
 Megbűnhődik, esik veszélyben.

Javait bőven osztogatja, / A szűkölködőket nem hagyja,
 Ettől öregbül igazsága,
 Ő ereje meg nem hanyatlik, / Sőt, ékesen fölemeltetik,
 Becsületes nagy méltóságra.

Hogy ezt látja az istentelen, / Bosszankodik rajta szívében,
 És ő nagy gonosz haragjában
 Csikorgatja fogait szörnyen. / De ha megeped is mérgében,
 Mégis elvész ő kívánsága.