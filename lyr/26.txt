Légy ítélőm, Uram, / Mert hűséggel jártam,
 És éltem nagy ártatlanul!
 Azért hiszem az Istent, / Hogy ő engemet megment
 Minden háborúságomtól.

Próbálj és kísérts meg, / Ügyemet jól nézd meg:
 Meglátod tisztaságomat!
 Vizsgáld meg veséimet, / És próbáld meg szívemet,
 Hogy értsed indulatomat.

Látom szemem előtt / Kegyelmességedet,
 És azon vagyok szüntelen,
 Hogy minden dolgaimban / Járjak az igazságban,
 Ne vétsek Felséged ellen.

A hazug emberek / Nálam nem kedvesek;
 A tettető csalárdokat
 Szívem szerint gyűlölöm, / És nagy távol kerülöm
 Az álnoksággal járókat.

A gonosztevőknek / És hamis népeknek
 Társaságukat gyűlölöm.
 Ő gyülekezetükben / Nem ülök semmiképpen,
 Sőt, magam előtt sem tűröm.

Belső tisztaságban / És ártatlanságban
 Én kezeimet megmosom;
 Tisztán téged dicsérlek, / Áldozván Felségednek,
 Oltárodnál forgolódom.

Ékes énekszóval / És víg hangossággal
 Magasztalom Felségedet;
 Néked adván hálákat, / Hirdetvén csodáidat,
 Mindenütt áldlak tégedet.

Uram, hajlékodat, / Szeretem házadat,
 Hol lakozol dicsőséggel,
 Szent helyedet kedvelem, / És azt jobban szeretem
 Minden e világi kincsnél.

Ostorodat, Uram, / Fordítsd el énrólam,
 Ne büntess a bűnösökkel!
 Vélük ne verd lelkemet, / Ne vedd el életemet
 A vérontó emberekkel!

Az én lábam megáll, / Tágas helyet talál,
 És megmarad ösvényiben:
 Azért, Uram, dicsérlek, / És örömmel tisztellek
 A hívek szent seregiben.