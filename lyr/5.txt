Úr Isten, az én imádságom, / Kérlek, vegyed füleidbe,
 És hallgass meg kérésembe’! / Én Istenem és én királyom,
 Értsd meg mondásom.

Tekintsed meg esedezésem, / És halld meg kiáltásomat,
 Midőn hívlak, királyomat! / Meghallgatod én könyörgésem,
 Bizonnyal hiszem.

Jó reggel meghallgatsz engemet, / Uram, még virradta előtt,
 Idején a nap hogy feljött; / Elődbe számlálom ügyemet,
 Várván kegyelmet.

Mert egyedül vagy olyan Isten, / Kinek a gonoszság nem kell;
 És aki gonosz bűnben él, / Nem mehet hozzád semmiképpen,
 Míg él vétekben.

A kábák és az esztelenek / Nem állhatnak színed előtt;
 Gyűlölsz minden gonosztévőt, / És tőled távol űzettetnek
 Mind az ilyenek.

Akik csak hazugságot szólnak, / A gyilkosokat, rablókat,
 Szörnyen elveszted azokat; / Kik embert hamisan megcsalnak,
 Megutáltatnak.

Én pedig nagy jó reménységgel / Bémegyek szent templomodba,
 És imádlak szent házadba’; / Nagy jóvoltodért félelemmel
 Szolgállak szívvel.

Uram, vezérelj igazságban / Ellenségimnek láttokra,
 Kik igyekeznek káromra; / Oktass, hogy a te útjaidban
 Járhassak jobban.

Mert szájukban nincs egy igaz szó, / Szívük teljes nyavalyával,
 Nyelvük szól nagy álnoksággal, / Torkuk oly, mint a nyílt koporsó,
 Hol nincs semmi jó.

Büntesd meg, Uram Isten, őket, / Tedd semmivé tanácsukat,
 Rontsd el ő találmányukat; / Kik ellenkeznek, verd meg őket,
 A pártütőket!

És hogy azok mind örüljenek, / Akik bíznak csak tebenned,
 Szívből szeretik szent neved: / Engedd, hogy vígan Felségednek
 Énekeljenek.

Az igazat mert te megáldod, / Te nagy irgalmasságoddal
 Körülveszed, mint paizzsal; / A gonosz ellen őt megtartod,
 És oltalmazod