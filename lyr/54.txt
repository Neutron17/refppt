Tarts meg, Uram, én Istenem,
 És szent nevedért védelmezz meg,
 Ártatlan ügyemet tekintsd meg,
 Hatalmaddal te állj mellém!
 Kérem te szent Felségedet,
 Hallgass meg én könyörgésembe’,
 És kegyesen vedd füleidbe
 Az én szájamnak beszédét!

Mert ellenségim kevélyen
 Reám támadnak, és kergetnek,
 És engem halálra keresnek,
 Eszükbe sem jut az Isten.
 De az Isten megtart engem,
 Kegyelmességét megmutatja,
 És segedelmét hozzám nyújtja,
 Jóra vezérli életem.

E nékem szánt nagy nyavalyát
 Én ellenségimre téríti,
 És ezt őnékik megfizeti,
 Megmutatván igazságát.
 Akkor tenéked víg szívvel,
 Hálaadásokkal áldozom,
 És szent nevedet magasztalom,
 Mert teljes vagy kegyességgel.

Mert minden én ínségemből
 Te megszabadítál engemet.
 Megbüntetéd ellenségimet,
 Mit én megláték szememmel.