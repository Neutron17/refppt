A Krisztus mennybe felméne, / Hogy nékünk helyet szerzene,
 Atyjával megbékéltetne, / Életre bévinne.

Ó, mi kegyelmes Mesterünk, / Emlékezzél meg mirólunk,
 Ki meghaltál volt érettünk, / Légy jelen mivelünk!

Te látod mennyből éltünket / És nagy keserűséginket;
 Vigasztald meg mi lelkünket, / Hogy higgyünk tégedet.

Mert megfogadtad minekünk, / Hogy léssz örökké mivelünk;
 Adjad Szentlelked minekünk, / Hogy benned hihessünk.

És oltalmazz meg mindentől, / Szent Atyádnak haragjától,
 Ördögtől és kárhozattól, / Minden dühösségtől.

Tekints nagy gyarlóságinkra, / E világ csalárdságára;
 Vigyél be a boldogságba, / Te szent országodba.

Mindnyájan, ti, keresztyének, / Az Úr Krisztust dicsérjétek,
 Őnéki hálát adjatok, / Felmagasztaljátok.

Dicséret légyen Atyának / És ő Fiának, Krisztusnak,
 És a mi Vigasztalónknak, / A Szentháromságnak.