Várván vártam a felséges Urat, / És íme, hozzám fordula,
 Kegyelmesen meghallgata, / És rajtam megmutatá jóvoltát.
 Kivett a mély veremből / És a sáros fertőből,
 És én lábaimat
 Szép egyenes kőre / Bizton felhelyezte,
 Vezérlvén utamat.

Ő adott számba új énekeket / Istenünk dicséretire,
 Hogy akik hallgatnak erre, / Higgyék és féljék ő Istenüket.
 Boldog, aki az Úrban / Bízik, fejét elhajtván
 A kevély népektől,
 Kiknek minden dolguk / Hazugságra hajlók:
 Tőlük távol kerül.

Csudatételidnek sok ő száma, / És nagy bölcs gondolatidnak,
 Hozzánk való jóvoltodnak / Sokságát senki meg nem mondhatja.
 Ha elkezdem számlálni, / Nem tudom kimondani,
 Mert te nem kívántad
 A sok áldozatot, / De hogy fogadjak szót,
 Fülem megnyitottad.

Égő áldozat nincsen kedvedben, / A bűnért valók sem kellők.
 Akkor mondom: Ím eljövök, / Rólam írás van a törvénykönyvben:
 Hogy akaratod tegyem, / Én kegyelmes Istenem!
 A te törvényedben
 Gyönyörködik lelkem, / És örvendez szívem
 A te szent igédben.

Nagy sok népeknek seregeiben / Te igazságod hirdettem,
 Meg nem tartóztattam nyelvem; / Jól tudod, hogy én minden időben
 Jóvoltod magasztaltam, / Soha el nem hallgattam
 Te üdvösségedet;
 Hűséggel hirdettem, / Mindennek beszéltem
 Nagy kegyességedet.

Uram, éntőlem irgalmasságod / Ne vond meg, tarts meg kegyesen,
 És igazságod őrizzen: / Számtalan gonosz reám áradott!
 Sok baj engem körülvett, / Nagy sok ínség reám jött,
 Melynek nincsen száma,
 Mint hajam szálinak, / Mik fejemen vannak;
 Szívem is elhagya.

Már tebenned mind örvendezzenek, / Akik keresnek tégedet,
 Kívánják üdvösségedet, / Azt mondván: Dicsőség az Istennek!
 Noha én szegény vagyok, / És én szükségim nagyok,
 De rám gondot visel
 Az Úr, én megtartóm, / Jöjj el, szabadítóm,
 Úr Isten, ne késsél!