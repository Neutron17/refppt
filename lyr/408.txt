Ez nap nékünk dicséretes nap,
 Bizony, vigasságnak napja,
 És üdvösségnek bizodalma,
 Mert született ez nap nékünk mi váltságunkra
 A Krisztus Jézus, Istennek Fia.
 <i>Refr.</i> Áronnak vesszeje megvirágozék,
 Tiszta szűztől gyermek születék,
 Mennyei királyul nékünk adaték,
 Krisztus Jézusnak nevezteték.

Ez Gyermek volt a megígért mag
 A mi első atyáinknak,
 Ádám atyánknak, Ábrahámnak,
 Kiben minden nemzetségek megáldatnának,
 Örök életre feltámadnának.
 <i>Refr.</i> Áronnak vesszeje megvirágozék…

Megtöreték e Gyermek miatt
 Az ördögnek nagy hatalma,
 A halál, ördög, bűn országa;
 Megnyittaték mennyországnak erős kapuja:
 Istennek kedve mireánk szálla.
 <i>Refr.</i> Áronnak vesszeje megvirágozék…

Nincsen immár semmi félelmünk
 A mi nyomorúságinktól,
 Bűntől, haláltól, kárhozattól,
 Sem a Mózes törvényének kemény átkától,
 Ördögnek rajtunk nagy bosszújától.
 <i>Refr.</i> Áronnak vesszeje megvirágozék…

Hálát adjunk az Úr Istennek,
 Atya-Fiú-Szentléleknek,
 És örüljünk mind e Gyermeknek;
 Nagy örömet az angyalok nékünk hirdetnek,
 Dicsérvén Istent, így énekelnek:
 <i>Refr.</i> Áronnak vesszeje megvirágozék…