Ó, boldog az az ember, ki Isten útján jár,
 Törvényét tartja szemmel, és mindig őrá vár,
 Kik Istent szívből óhajtják és őrzik bizonyságát,
 Hűségét meglátják.

Ím, tudtul adtad nékem, kegyelmes Istenem,
 Hogy utamon vezérel törvényed szüntelen.
 Úr Isten, hozzád vágyom én, ezt kérem szívem mélyén
 Már itt, e föld színén.

Szent törvényedre szívem, igédre föltekint,
 És őrzi mindazt híven, mi engem jóra int.
 Vezérelj engem, Istenem, a te nagy hűségedben,
 Mindvégig éltemben.

Megáll az Úr igéje, örökké megmarad,
 Hol hangzik ő beszéde, ott bő áldás fakad,
 Nem állhat senki ellene, megáll az ő beszéde,
 Mert soha nincs vége.