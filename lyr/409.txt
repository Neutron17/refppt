Jer, dicsérjük e szent napon a mi Urunkat.
 Bizony méltó dicséretünkre, nagy tisztességre.
 Mert született ez nap nékünk üdvösségünkre.

Vigasságnak és örömnek ez a nagy napja,
 Min örülnek mind az angyalok, no azért mi is
 Adjunk hálát e gyermeknek mint mi Urunknak.

Atya Isten ő szent Fiát nem azért küldé,
 E világot hogy megítélje és elveszítse,
 De megtartsa, szabadítsa és üdvözítse.

Bizonyságul e világra azért születék,
 Hogy azok, kik teljes lélekkel őbenne hisznek,
 Örök életet várjanak, Istent nézhessék.

Azért higgyen minden ember Jézus Krisztusban,
 Mert kik bíznak Ő érdemében, születésében,
 Nem kárhoznak el, sőt véle örülnek mennyben.

Ó, te, áldott Üdvözítő, Úr Jézus Krisztus,
 Hálát adunk e nap tenéked, és kérünk téged,
 Tieidet magas mennyből hogy megtekintsed.

Adjad nékünk ajándékul te Szentlelkedet,
 Hogy örökké vallhassunk téged, és dicsérhessünk;
 Holtunk után mennyországban téged láthassunk.

Dicsértessék Szentháromság e mai napon,
 Atya, Fiú és a Szentlélek: egy bizony Isten;
 Dicséretet néki mondjunk örökké. Ámen.