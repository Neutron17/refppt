Kezdetben volt az Ige, A Krisztus ő Felsége,
 Szent Atyjának egyetlenegye.

Leszálla mennyországból, Atyja akaratjából,
 Istenségnek szent tanácsából.

E világra adaték, És minékünk születék,
 Emberi nem hogy megváltatnék.

Mint Ádámban kesergünk: A Krisztusban vigadunk,
 Mert ő nékünk minden örömünk.

Mert Ádámban meghaltunk, De lőn Krisztus mi Urunk,
 Ki által ismét feltámadunk.

Örvendjünk és vigadjunk, Istennek hálát adjunk,
 Hogy halálból életre jutunk.