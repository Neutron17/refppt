Mennybéli felséges Isten, / Kinek dicsőséged ott fenn
 Boldog lelkek seregitől / Láttatik véghetetlenül:
 E teljes világ általad / Teremtetett, áll és marad.

Fiúi bizodalomban / Azért te elődbe mostan
 Járulunk imádságunkkal / Szívbéli áldozatunkkal;
 <i>Mi Atyánk,</i> fogadj el minket, / S eléd hozott kérésinket.

<i>Szenteltessék meg te neved,</i> / Mivelünk azt a jót tegyed,
 Hogy igazán megismerjünk / Téged, féljünk és tiszteljünk,
 Szemlélvén nagy bölcs munkáid / S minden tökéletességid.

<i>Jöjjön el a te országod,</i> / Töltse be uralkodásod,
 Ó, mi Királyunk, e földet; / Szaporítsad seregedet,
 Drága igédnek kész szállást, / Adj mindenütt szabad folyást.

<i>Legyen a te akaratod,</i> / Ami jó s rendes, te tudod;
 Azért mi akaratunkat / Tetszésed szerint hordozzad:
 Hogy amit szeretsz: szeressük, / Amit te gyűlölsz: gyűlöljük.

Engedjünk néked mindenben, / <i>E földön, miként mennyekben:</i>
 Ha velünk keményen bánsz is, / Szenvedjük békével azt is;
 Tiéd mind testünk, mind lelkünk, / Teremtőnk, szabad vagy velünk.

<i>Add meg nekünk kenyerünket / Naponként,</i> eledelünket:
 Viselj gondot életünkről, / E mi halandó testünkről;
 Szolgáltass jó egészséget, / Termő időt, békességet.

<i>Bocsássad meg vétkeinket,</i> / Ne vonj ítéletre minket,
 Mi vétkeinkért ne feddj meg, / Bűneinket is elengedd,
 S <i>mi azokkal megbékélünk, / Akik vétettek ellenünk.</i>

<i>Ne vígy minket kísértésbe,</i> / Mely rajtunk erőt vehetne;
 Jól tudod, mily gyarlók vagyunk, / Könnyen tántorodik lábunk;
 <i>Szabadíts meg a gonosztól,</i> / Ki tőrt vet nekünk akárhol.

Így kérjük tőled ezeket, / Mi néped és örökséged:
 <i>Tied az ország, s hatalom,</i> / Égi, földi birodalom;
 <i>Dicsőség</i> nevednek légyen, / Hallgasd meg imánkat. <i>Ámen!</i>