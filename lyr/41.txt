Boldog, aki a szenvedőt híven
 Szánja ínségében,
 Mert szükségében őtet ismétlen
 Megmenti az Isten.
 Megtartja éltét, és ez országba’
 Lesz jó állapotja,
 Ellenséginek kívánságába,
 Nem adja markába.

Fájdalmában az Isten megtartja,
 Szépen felgyógyítja;
 Betegágyát fordítja örömre
 És jó egészségre.
 Azért így szólok neked, Istenem:
 Kegyelmezz meg nekem!
 Gyógyítsd meg, Uram, én betegségem,
 Mert igen vétkeztem.

Tisztaságomban engem megtartasz,
 És megszabadítasz,
 És színed eleibe állítasz,
 Örökké el nem hagysz.
 Áldott légy, Izráelnek Istene,
 Most és mindörökre!
 Szent neved dicsértessék mindenben.
 Ámen, és úgy légyen!