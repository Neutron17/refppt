Az Isten a mi reménységünk,
 Midőn reánk tör ellenségünk,
 Minden háborúságinkban
 Megtart erős hatalmában.
 Azért a mi szívünk nem félne,
 Ha az egész föld megrendülne,
 És a hegyek a tengernek
 Közepébe bedőlnének.

Ha a tenger szörnyen zúgna is,
 Minden víz felzavarodnék is,
 És ha a sebes szélvésszel
 A hegyek hányatnak széjjel:
 A szép folyóvíz mindazáltal
 Az ő szép tiszta folyásával
 Az Istennek szent városát,
 Megvigasztalná hajlékát.

Mert közepén lakik az Isten,
 Azért hát romlása nem lészen;
 Semmi ínségbe nem ejti,
 Az Isten jókor megmenti.
 A pogány népek dúlnak-fúlnak,
 Nagy sok országok feltámadnak,
 De az ő haragos szava
 Mind e földet elolvasztja.

És az Isten minden időben
 Mivelünk vagyon ínségünkben;
 Jákób Istene oltalmunk,
 Az Úr a mi erős várunk!
 Jertek, lássátok e nagy Úrnak,
 Csudadolgait hatalmának,
 Ki mind e föld kerekségét,
 Elpusztítja ékességét!

E földön széjjel nagy hadakat,
 Ő megcsendesít háborúkat,
 Ívet, kopjákat megrontat,
 Társzekereket felgyújtat,
 Így szólván: Mindnyájan halljátok,
 Hogy erős Istenetek vagyok,
 És hogy birodalmam vagyon
 Minden népen e világon!

Tudjátok meg: az erős Isten
 Velünk van minden ínségünkben;
 Jákób Istene oltalmunk,
 Az Úr a mi erős várunk!