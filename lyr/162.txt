Minden népek örülvén, tapsoljanak,
 A Jákób Istenének vigadjanak.

Mert félelmetes Úr ő az egekben,
 És felséges Király e széles földen.

Legyőzött Ő minékünk sok népeket,
 Lábunk alá vet sok nemzetségeket:

Ő magának kiválasztott bennünket,
 És örökösévé fogadott minket:

És adá ő minékünk örökségét,
 A Jákób áldását és nagy szépségét.

Felmégyen az Úr Isten nagy örömben,
 És nagy trombitaszónak zengésében:

Dicsérjétek az Istent, dicsérjétek,
 És a mi Királyunkat tiszteljétek!

Mert nagy Király ő mind az egész földön,
 Dicsérjétek mind azért őt nagy bölcsen.

Országol Istenünk minden népeken,
 És uralkodik királyi székében.

Dicséret légyen az Atya Istennek,
 Krisztussal együtt és a Szentléleknek.