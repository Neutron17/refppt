Uram, a te ítéletedet / Adjad a királynak,
 És igazságodnak értelmét / A király fiának,
 Hogy ő a te nagy seregedet / Igazán ítélje,
 És a te sok szegény népedet / Törvénnyel vezérlje.

Előtte térdet, fejet hajtnak / Az idegen népek,
 A földet előtte csókolják / Minden ellenségek.
 A tengermelléki királyok / És szigetbéliek,
 Az arábiai gazdagok / Ajándékkal jőnek.

Nagy alázatosan imádják / Őt minden királyok;
 Minden népek csak őt szolgálják, / És ő leszen Uruk,
 Mert ő a szegényt megsegíti, / Mind aki őt hívja,
 És a nyomorultat megmenti, / Kinek nincs gyámola.

A szűkölködőket megszánja / Nagy kegyességében,
 És a szegényt hozzá fogadja, / Megőrizvén híven.
 Megtartja erőszaktól őket, / És a csalárdságtól;
 Drágának tartja ő vérüket, / Megmenti gonosztól.

E földön minden nemzetségek / Őt áldják nagy vígan,
 És szívük szerint dicsekednek / E kegyes királyban.
 A pogányok is így dicsérik: / Dicsőség Istennek,
 Aki nagy csudákat cselekszik, / Ura Izráelnek.

Az ő neve nagy dicsőséggel / Mindenütt áldatik,
 Szentségének dicséretével / Mind e föld eltelik.