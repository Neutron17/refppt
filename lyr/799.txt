Mindig velem, Uram, mindig velem,
 Még ha nem láthat is gyarló szemem!
 Azért ez énekem: Velem van Istenem,
 Velem van Istenem, mindig velem.

Megmondtad, ó, Uram, híveidnek:
 Szívükbe küldöd el Szentlelkedet.
 Templomoddá engem tégy hát, és légy velem,
 Tégy hát, és légy velem, mindig velem!

Én megfeszíttetem együtt veled,
 Bennem már csak te élsz: elvégezted.
 Hitből van életem, Jézus jár énvelem,
 Jézus jár énvelem, mindig velem.

Bánat vagy félelem, kétség ha jő,
 Hű karja átölel, oltalmaz ő.
 Nappal s bús éjjelen az Úr mindig velem,
 Az Úr mindig velem, mindig velem.

Ha lelkem a halál völgyébe ér:
 Ott is te vagy velem, mit féljek én?
 Vessződ megvéd engem. Velem vagy, Istenem,
 Velem vagy, Istenem, mindig velem.

Ha otthon egykoron megláthatlak,
 Hol többé bűn, halál nem árthatnak,
 Ezt zengem szüntelen: Velem az Úr, velem,
 Velem az Úr, velem, mindig velem!