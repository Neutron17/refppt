Paradicsomnak te szép élő fája,
 Ó, kegyes Jézus, Istennek Báránya,
 Te vagy lelkünknek igaz Megváltója, / Szabadítója.

Értünk egyedül szörnyű kínt szenvedtél,
 Megfeszíttetvén töviset viseltél,
 Mi bűneinkért véreddel fizettél, / És megölettél.

Csudánkra vannak a te szép gyümölcsid,
 Nagy kínjaid közt való szent beszédid,
 Kiket keresztfán szóltál, szent mondásid, / Hét szép szavaid.

Első szódban így könyörgél Istennek:
 <i>Atyám, bocsásd meg bűnüket ezeknek,</i>
 <i>mert nem tudják ők most, mit cselekesznek,</i> / Kegyetlenkednek.

Lőn második szód a szegény tolvajhoz,
 Bűnén kesergő s törődő latorhoz,
 Mondván: <i>Velem léssz ma Paradicsomban, / Szent országomban</i>.

Keserves szívű szentséges anyádnak,
 Harmadik szódat nyújtád Máriának,
 És ugyanakkor szóltál szent Jánosnak, / Mondván azoknak:

<i>Ímhol az anyád,</i> kedves tanítványom,
 <i>Ímhol a fiad, asszony,</i> már ajánlom,
 Gyámolítódul ezt a Jánost hagyom, / Kegyesen adom.

Ártatlan Bárány, keserűségedben,
 Negyed szód ez lőn nagy kísértetedben:
 <i>Én Istenem, én Istenem, ügyemben / Miért hagyál el?</i>

Jövendölések mind beteljesedvén,
 És minden dolgok már elvégeztetvén,
 Mondád ötödször: <i>Szomjúhozom</i> igen, / Szíved epedvén.

Mikoron, Uram, a mérget elvévéd,
 Ottan hatodszor mondál ilyen igét:
 Bételjesedett és <i>elvégeztetett /</i> Váltságnak dolga.

Reád érkezvén a szomorú halál,
 Hetedszer ily szót s imádságot mondál:
 <i>Atyám, kezedbe tészem le lelkemet, /</i> Én életemet.

Édes Jézusunk, szenteld meg lelkünket,
 Hogy mi is megbocsáthassuk bűnüket
 Mindeneknek, kik ellenünk vétettek, / És elestenek.

Adjad, hogy mi is értük könyörögjünk,
 Téged követvén, szívből esedezzünk,
 Hogy sok szentekkel tehozzád mehessünk, / Üdvözülhessünk.

A pályafutást mi is elvégezvén,
 Lelkünket ajánlhassuk szent kezedben;
 Mint megváltottak mondhassuk nagy szépen / Éltünk végében:

Hála légyen a mennybéli Istennek,
 Ki megváltója a bűnös embernek,
 És megszerzője szent békességünknek: / Üdvösségünknek.