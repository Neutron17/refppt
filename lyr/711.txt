Ím, nagy Isten, most előtted szívem kitárom,
 Menedékem nincs sehol e földi határon;
 Ha te nem jössz bánatomra biztató szóval,
 Italom könny, a kenyerem keserű sóhaj.

Ha a világ nem tudná is számos bűnömet,
 Teelőled elrejtenem semmit sem lehet;
 Látja Lelked minden bűnöm, melynek átka sújt:
 Vedd le rólam, ó, Úr Isten, vedd le ezt a súlyt!

Jézusomra föltekintek a kereszt alatt,
 Nincs szívemnek nyugodalma vétkeim miatt;
 Ó, ne büntesd, Uram, azt, kit megtört a bánat:
 Szálljon reám irgalmadból béke, bocsánat!

Szent Fiadért, ki engemet vérén megváltott,
 Hallgass meg, ha bűnbánattal hozzád kiáltok!
 Vigaszoddal térj kegyesen beteg szívemhez,
 Hozzád térő gyermekednek, Atyám, kegyelmezz!