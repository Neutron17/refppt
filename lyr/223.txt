Meghódol lelkem tenéked, nagy Felség,
 Szentháromságban ki vagy egy Istenség.
 Csak téged illet minden tisztesség,
 Téged vall Úrnak az egész föld s ég.

Imád a nagy ég ő teljességével,
 Mondván: Szent, szent, szent az Úr felségével!
 Teljes a föld s ég dicsőségével,
 Seregek Ura erősségével!

Imád a földnek kiterjedt nagysága,
 Mind e világnak nagy hatalmassága;
 A sok népeknek minden országa,
 Roppant táborok sűrű soksága.

Imád téged a napnak fényessége,
 Az éjszakának titkos setétsége;
 Imád a holdnak ő teljessége:
 A csillagoknak szép ékessége.

Imád a tenger s a vizek folyása,
 A sok hegyeknek magas fennállása;
 Minden szeleknek széjjeloszlása
 S a madaraknak ékes szólása.

Imádlak én is téged, Teremtőmet,
 Gondviselőmet és Üdvözítőmet,
 Megszentelőmet s erősítőmet:
 Én Istenemet, egy Segítőmet.

Imádlak téged, Urát kezdetemnek,
 Urát végemnek s egész életemnek,
 Fő szerző okát a természetnek,
 Halálnak Urát és kegyelemnek.

Imádlak téged, egyedül Uramat,
 Nem vetem másban én bizodalmamat;
 Mikor imádlak, halld meg én szómat,
 Írd be könyvedbe hódolásomat.