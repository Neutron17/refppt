Hálát adok néked, mennybéli Isten,
 Szent Fiadnak, a Krisztusnak nevében,
 Hogy engemet e napon megőriztél,
 Minden veszedelemtől megmentettél;
 Bocsásd meg, kérlek, minden bűneimet,
 És ez éjjel is őrizz meg engemet!

Mert, Uram, én Te kezedbe ajánlom
 Mind testem, lelkem és minden vagyonom.
 A Te szent angyalod legyen énvélem,
 És soha el ne távozzék éntőlem,
 Hogy a csalárd ördögnek semmiképpen
 Rajtam semmi hatalma ne lehessen!

Könyörgök, Uram, minden emberekért,
 De főképpen a hű keresztyénekért,
 Minden rokonimért, kik Téged félnek,
 Akik vagy itt, vagy messze földön élnek;
 Minden gonosztól őket is őrizd meg,
 És minden javaiddal látogasd meg.

A szegény rabokat és betegeket,
 Kik ínségükben óhajtnak Tégedet,
 Uram, vigasztald meg őket szívükben,
 Szenvedésükből mentsd ki kegyelmesen;
 És térítsd meg a szegény bűnösöket,
 Add, hogy jó véghez vigyük életünket.