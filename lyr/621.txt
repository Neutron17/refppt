Bizony betelik az idő, / És Isten Fia eljő,
 A világbíró, a dicső, / Az ítélő, megmentő.
 Elnémul gúnyos nevetés, / Tűz után jön új teremtés,
 Mint szent könyvünk megírta.

Angyal harsonahangja szól / E földön minden népnek,
 A halottak hamvaikból / Mind nyomban előlépnek.
 Parancsszavára az Úrnak / Átváltoznak, megújulnak,
 Kik élnek még a földön.

Megnyílik a könyv, amiből / Tett, szándék kiviláglik,
 Mentségek vára romba dől, / Bűn vak mélysége ásít.
 Akkor mindenki tisztán lát, / Megérti vétkes önmagát,
 Hogy mit tett életében.

De jaj, ki ügyet sem vetett / Az Úr szent igéjére,
 Szerezni, kapni szeretett, / Más nem is járt eszébe’,
 Annak fejére omlik ott, / Mit rosszul tett vagy mulasztott,
 Rázúdul minden vétke.

Ó, Jézus, ama nagy napon / Te védj meg szent kezeddel,
 Ítéletem reád hagyom, / A büntetést engedd el!
 Igédben nem kételkedem, / Írd élet könyvébe nevem,
 Vígy teljességre. Ámen.