[
  {
    "number": "1",
    "text": "Ami pedig a mi Urunk Jézus Krisztus eljövetelét és a hozzá való gyülekezésünket illeti, arra kérünk titeket, testvéreim,"
  },
  {
    "number": "2",
    "text": "hogy ne veszítsétek el egyhamar józanságotokat, és ne rémítsen meg benneteket sem prófécia, sem beszéd, sem nekünk tulajdonított levél, mintha az Úr napja már itt volna."
  },
  {
    "number": "3",
    "text": "Senki semmiféle módon ne vezessen félre titeket. Mert az Úr napját megelőzi a hittől való elszakadás, amikor megjelenik a törvénytipró, a kárhozat fia."
  },
  {
    "number": "4",
    "text": "Ez majd ellene támad, és fölébe emeli magát mindennek, amit istennek vagy szentnek mondanak, úgyhogy beül az Isten templomába is, azt állítva magáról, hogy ő isten."
  },
  {
    "number": "5",
    "text": "Nem emlékeztek rá, hogy még amikor nálatok voltam, megmondtam nektek mindezt?"
  },
  {
    "number": "6",
    "text": "És tudjátok, hogy mi az, ami most még visszatartja, hogy csak a maga idejében jelenjék meg."
  },
  {
    "number": "7",
    "text": "A törvénytiprás titokban már folyik, csakhogy annak, aki azt most még visszatartja, el kell tűnnie az útból."
  },
  {
    "number": "8",
    "text": "És akkor jelenik meg nyíltan a törvénytipró, akit az Úr Jézus meg fog ölni szájának leheletével, és meg fog semmisíteni eljövetelének fenségével."
  },
  {
    "number": "9",
    "text": "Mert ennek a törvénytiprónak az eljövetele a Sátán munkája a hazugság minden hatalmával, jelével és csodájával"
  },
  {
    "number": "10",
    "text": "és a gonoszság mindenféle csalásával azok számára, akik elvesznek, akik nem szerették az igazságot, hogy általa üdvözüljenek."
  },
  {
    "number": "11",
    "text": "Ezért szolgáltatja ki őket Isten a tévelygés hatalmának, hogy higgyenek a hazugságnak,"
  },
  {
    "number": "12",
    "text": "és ezáltal mindazok elvegyék ítéletüket, akik nem hittek az igazságnak, hanem a hamisságban gyönyörködtek."
  },
  {
    "number": "13",
    "text": "Mi pedig hálával tartozunk Istennek mindenkor értetek, testvéreim, akiket szeret az Úr, mert kiválasztott titeket Isten kezdettől fogva az üdvösségre, a Lélek megszentelő munkája és az igazságba vetett hit által."
  },
  {
    "number": "14",
    "text": "Erre hívott el titeket a mi evangéliumunk által, hogy így részesüljetek a mi Urunk Jézus Krisztus dicsőségében."
  },
  {
    "number": "15",
    "text": "Ezért tehát, testvéreim, álljatok szilárdan, és ragaszkodjatok azokhoz a hagyományokhoz, amelyeket akár beszédünkből, akár levelünkből tanultatok."
  },
  {
    "number": "16",
    "text": "Maga pedig a mi Urunk Jézus Krisztus és Isten, a mi Atyánk, aki szeretett minket, és kegyelméből örök vigasztalással és jó reménységgel ajándékozott meg,"
  },
  {
    "number": "17",
    "text": "vigasztalja meg a ti szíveteket, és erősítsen meg titeket minden jó cselekedetben és beszédben."
  }
]