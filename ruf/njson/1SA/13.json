[
  {
    "number": "1",
    "text": "Saul már egy éve volt király, és uralkodásának második esztendejébe lépett Izráelben,"
  },
  {
    "number": "2",
    "text": "amikor kiválasztott magának Saul Izráelből háromezer embert. Ebből kétezer Saullal maradt Mikmászban és Bétel hegyvidékén, ezer Jónátánnal volt a benjámini Gebában, a nép többi részét pedig hazaküldte."
  },
  {
    "number": "3",
    "text": "Jónátán lerontotta a filiszteusok oszlopát Gebában. Meghallották ezt a filiszteusok. Saul pedig megfúvatta a kürtöt az egész országban, ezt mondva: Hallják meg a héberek!"
  },
  {
    "number": "4",
    "text": "Amikor egész Izráel meghallotta a hírt, hogy Saul lerontotta a filiszteusok oszlopát, és ezzel gyűlöletessé vált Izráel a filiszteusok előtt, fegyverbe szólították a népet Saulhoz Gilgálba."
  },
  {
    "number": "5",
    "text": "De a filiszteusok is összegyűltek, hogy harcba bocsátkozzanak Izráellel: harmincezer harci kocsi, hatezer lovas és oly sok nép, mint a tengerpart homokja. Felvonultak és tábort ütöttek Mikmásznál, Bét-Áventől keletre."
  },
  {
    "number": "6",
    "text": "Amikor látták az izráeliek, hogy bajban vannak, mert megszorongatták a hadinépet, barlangokban, üregekben, kősziklák között, sziklahasadékokban és vermekben rejtőzött el a nép,"
  },
  {
    "number": "7",
    "text": "és voltak héberek, akik átkeltek a Jordánon Gád és Gileád földjére. Saul pedig még Gilgálban volt, és az egész hadinép remegve sorakozott mögéje."
  },
  {
    "number": "8",
    "text": "Azután várt hét napig: addig az időpontig, amit Sámuel megadott. De Sámuel nem érkezett meg Gilgálba, a nép pedig széledezni kezdett mellőle."
  },
  {
    "number": "9",
    "text": "Akkor ezt mondta Saul: Hozzátok ide az égőáldozatot és a békeáldozatot! És bemutatta az égőáldozatot."
  },
  {
    "number": "10",
    "text": "Alig végzett az égőáldozattal, amikor megérkezett Sámuel. Saul eléje ment, hogy áldással köszöntse őt."
  },
  {
    "number": "11",
    "text": "De Sámuel megkérdezte: Mit tettél? Saul így felelt: Amikor láttam, hogy a nép széledezni kezd mellőlem, te pedig nem érkeztél meg a megbeszélt időre, a filiszteusok pedig már összegyűltek Mikmászban,"
  },
  {
    "number": "12",
    "text": "azt gondoltam, hogy mindjárt rám törnek a filiszteusok Gilgálban, és én még nem esedeztem az  Úrhoz. Összeszedtem hát a bátorságom, és bemutattam az égőáldozatot."
  },
  {
    "number": "13",
    "text": "Akkor ezt mondta Sámuel Saulnak: Ostobaságot követtél el! Nem teljesítetted Istenednek, az  Úrnak a parancsát, amelyet parancsolt neked, pedig most véglegesen megerősítette volna az  Úr Izráelben a királyságodat."
  },
  {
    "number": "14",
    "text": "Most azonban nem lesz a királyságod maradandó. Keresett magának az  Úr valakit, aki a szíve szerint való, és őt tette népe fejedelmévé az  Úr, mert te nem teljesítetted, amit megparancsolt neked az  Úr."
  },
  {
    "number": "15",
    "text": "Ezután elindult Sámuel, és elment Gilgálból a benjámini Gibeába. Saul pedig számba vette a hadinépet, amely még vele volt, mintegy hatszáz embert."
  },
  {
    "number": "16",
    "text": "Saul és fia, Jónátán meg a velük levő hadinép a benjámini Gebában tartózkodott, a filiszteusok pedig Mikmászban táboroztak."
  },
  {
    "number": "17",
    "text": "Akkor kivonult a filiszteusok táborából három portyázó csapat. Az egyik csapat Ofrá irányába, Súál földje felé tartott."
  },
  {
    "number": "18",
    "text": "A másik csapat Bét-Hórón felé tartott, a harmadik csapat pedig annak a határnak a mentén haladt, amely a Cebóím-völgyön át a pusztáig terjed."
  },
  {
    "number": "19",
    "text": "Kovácsot pedig egész Izráel földjén nem lehetett találni, mert a filiszteusok úgy gondolták: Nehogy a héberek kardot vagy dárdát csinálhassanak maguknak!"
  },
  {
    "number": "20",
    "text": "Ezért egész Izráelnek a filiszteusokhoz kellett eljárnia, hogy megélesíttessék ekevasukat, kapájukat, fejszéjüket és ásójukat,"
  },
  {
    "number": "21",
    "text": "kétharmad sekel volt az ára egy ekevasnak, kapának, háromágú villának és fejszének, vagy ha ki kellett egyenesíteni az ösztökét."
  },
  {
    "number": "22",
    "text": "Így történhetett, hogy az ütközet napján az egész hadinépnek, amely Saullal és Jónátánnal volt, sem kardja, sem dárdája nem volt, csak Saulnak és a fiának, Jónátánnak."
  },
  {
    "number": "23",
    "text": "A filiszteusok előőrse pedig már a mikmászi hágóig nyomult előre."
  }
]