[
  {
    "number": "1",
    "text": "Mire Dávid harmadnapra embereivel együtt Ciklágba érkezett, az amálékiak betörtek a Délvidékre meg Ciklágba, földúlták és fölperzselték Ciklágot."
  },
  {
    "number": "2",
    "text": "Fogságba vitték az ottani asszonyokat; nem öltek meg sem kicsinyt, sem nagyot, hanem elhajtották őket, és elmentek útjukra."
  },
  {
    "number": "3",
    "text": "Amikor Dávid embereivel együtt megérkezett a városba, látták, hogy azt fölperzselték, feleségeiket, fiaikat és leányaikat pedig fogságba hurcolták."
  },
  {
    "number": "4",
    "text": "Ekkor hangos sírásra fakadt Dávid és a vele levő nép, míg végül erejük sem maradt a sírásra."
  },
  {
    "number": "5",
    "text": "Dávid két feleségét is fogságba hurcolták: a jezréeli Ahínóamot és Abígajilt, a karmeli Nábál volt feleségét."
  },
  {
    "number": "6",
    "text": "Dávid nagyon szorult helyzetbe jutott: a nép már arról beszélt, hogy megkövezi, annyira el volt keseredve az egész nép a fiai és leányai miatt. Dávid azonban erőt kapott Istenétől, az  Úrtól."
  },
  {
    "number": "7",
    "text": "Ezt mondta Dávid Ebjátár papnak, Ahímelek fiának: Hozd ide az éfódot! És Ebjátár odavitte Dávidnak az éfódot."
  },
  {
    "number": "8",
    "text": "Dávid pedig megkérdezte az  Urat: Üldözzem-e azt a rablócsapatot? Utolérem-e őket? Ő pedig így felelt neki: Üldözd, mert biztosan utoléred őket, és kiszabadíthatod a tieidet."
  },
  {
    "number": "9",
    "text": "Akkor elindult Dávid hatszáz emberével együtt. Amikor a Beszór-patakhoz értek, egy részük megállt."
  },
  {
    "number": "10",
    "text": "Dávid négyszáz emberrel folytatta az üldözést, hiszen kétszázan megálltak: ezek túl fáradtak voltak már ahhoz, hogy átkelhessenek a Beszór-patakon."
  },
  {
    "number": "11",
    "text": "Akkor találtak a mezőn egy egyiptomi embert, és Dávidhoz vitték. Adtak neki kenyeret, hogy egyék, és megitatták vízzel."
  },
  {
    "number": "12",
    "text": "Adtak neki egy fügekalácsot és két szőlőkalácsot. Ő evett, és magához tért, mert három nap és három éjjel sem kenyeret nem evett, sem vizet nem ivott."
  },
  {
    "number": "13",
    "text": "Dávid ezt kérdezte tőle: Ki a gazdád, és hová való vagy? Ő így felelt: Egyiptomi ifjú vagyok, egy amáléki ember szolgája, de itthagyott a gazdám, mert három nappal ezelőtt megbetegedtem."
  },
  {
    "number": "14",
    "text": "Betörtünk a kerétiek déli vidékére meg Júda és Káléb déli területére, és felperzseltük Ciklágot."
  },
  {
    "number": "15",
    "text": "Dávid megkérdezte tőle: Elvezetsz bennünket ahhoz a rablócsapathoz? Az így felelt: Esküdj meg nekem az Istenre, hogy nem ölsz meg, és nem szolgáltatsz vissza engem a gazdámnak, és akkor elvezetlek ahhoz a rablócsapathoz."
  },
  {
    "number": "16",
    "text": "El is vezette hozzájuk; azok pedig az egész vidéken elszéledve ettek-ittak és táncoltak, mert igen nagy volt a zsákmány, amelyet a filiszteusok földjén és Júda földjén szereztek."
  },
  {
    "number": "17",
    "text": "Dávid virradattól másnap estig vágta őket, és senki sem menekült meg közülük, csak négyszáz ifjú, akik tevére ülve elvágtattak."
  },
  {
    "number": "18",
    "text": "Így mentett meg Dávid mindent, amit az amálékiak elvittek. Két feleségét is megmentette Dávid."
  },
  {
    "number": "19",
    "text": "Semmijük sem hiányzott a zsákmányból, sem kicsiny, sem nagy, sem fiúk, sem lányok, semmi, amit elvettek tőlük; mindent visszaszerzett Dávid."
  },
  {
    "number": "20",
    "text": "A juhokat és marhákat is mind visszavette Dávid. Ezt a jószágot előtte terelték, és azt mondták: Ez Dávid zsákmánya!"
  },
  {
    "number": "21",
    "text": "Dávid visszaért ahhoz a kétszáz emberhez, akik fáradtak voltak ahhoz, hogy Dávidot kövessék, és ezért otthagyta őket a Beszór-pataknál; ezek elébe mentek Dávidnak és a vele levő népnek. Dávid odalépett hozzájuk, és békességgel köszöntötte őket."
  },
  {
    "number": "22",
    "text": "Akkor néhány gonosz és elvetemült ember azok közül, akik elmentek Dáviddal, így kezdett beszélni: Mivel ezek nem jöttek velünk, ne adjunk nekik a zsákmányból, amit megmentettünk, hanem mindegyiknek csak a feleségét és a gyermekeit. Vigyék el őket, és menjenek!"
  },
  {
    "number": "23",
    "text": "Dávid azonban így felelt: Testvéreim! Ne bánjatok így azzal, amit az  Úr adott nekünk! Mert ő őrzött meg bennünket, és ő adta kezünkbe a bennünket kifosztó rablócsapatot."
  },
  {
    "number": "24",
    "text": "Hogy is hallgathatnánk rátok ebben? Hanem amekkora a része annak, aki elment a harcba, akkora legyen annak is a része, aki a fölszerelésnél maradt; egyforma részt kapjanak!"
  },
  {
    "number": "25",
    "text": "És így lett ez attól a naptól fogva azután is: rendelkezéssé és szokássá tették ezt Izráelben mindmáig."
  },
  {
    "number": "26",
    "text": "Amikor megérkezett Dávid Ciklágba, küldött a zsákmányból Júda véneinek, a barátainak, ezzel az üzenettel: Nektek szóló ajándék ez az  Úr ellenségeinek zsákmányából!"
  },
  {
    "number": "27",
    "text": "Küldött a Bételben, Rámót-Negebben és Jattírban lakóknak,"
  },
  {
    "number": "28",
    "text": "az Aróérban, Szifmótban és Estemóában lakóknak,"
  },
  {
    "number": "29",
    "text": "a Rákálban, a jerahmeéliek városaiban és a kéniek városaiban lakóknak,"
  },
  {
    "number": "30",
    "text": "a Hormában, Bór-Ásánban és Atákban lakóknak,"
  },
  {
    "number": "31",
    "text": "a Hebrónban és mindazokon a helyeken lakóknak, ahol megfordult Dávid az embereivel."
  }
]