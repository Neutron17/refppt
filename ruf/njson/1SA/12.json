[
  {
    "number": "1",
    "text": "Akkor ezt mondta Sámuel egész Izráelnek: Íme, én engedtem nektek mindenben, amit mondtatok nekem, és királyt választottam nektek."
  },
  {
    "number": "2",
    "text": "Most már a király jár előttetek, hiszen én megöregedtem és megőszültem, a fiaim is ott vannak már közöttetek. Előttetek jártam ifjúságomtól fogva a mai napig."
  },
  {
    "number": "3",
    "text": "Itt állok, válaszoljatok az  Úr előtt és fölkentje előtt: Kinek vettem el a marháját, kinek vettem el a szamarát, kit nyomtam el, és kit károsítottam meg? Kitől fogadtam el ajándékot, hogy szemet hunyjak valami fölött? Visszaadom nektek!"
  },
  {
    "number": "4",
    "text": "De ők ezt felelték: Nem nyomtál el és nem károsítottál meg bennünket, és nem fogadtál el senkitől semmit."
  },
  {
    "number": "5",
    "text": "Akkor ezt mondta nekik: Tanú az  Úr veletek együtt, és tanú az ő fölkentje a mai napon, hogy nem találtatok ellenem semmi ilyesmit. Azok pedig ezt felelték: Ő a tanú."
  },
  {
    "number": "6",
    "text": "Majd ezt mondta Sámuel a népnek: Az  Úr rendelte Mózest és Áront. Ő hozta fel őseiteket Egyiptomból."
  },
  {
    "number": "7",
    "text": "Most azért álljatok ide, hadd hívjam tanúskodni ellenetek az  Úr színe előtt az  Úr minden igaz tettét, amelyet veletek és őseitekkel véghezvitt."
  },
  {
    "number": "8",
    "text": "Miután Jákób lement Egyiptomba, őseitek pedig az  Úrhoz kiáltottak segítségért, az  Úr elküldte Mózest és Áront, akik kihozták őseiteket Egyiptomból, és letelepítették őket ezen a helyen."
  },
  {
    "number": "9",
    "text": "De ők elfeledkeztek Istenükről, az  Úrról, ezért kiszolgáltatta őket Siserának, Hácór hadvezérének és a filiszteusoknak meg Móáb királyának, és azok harcoltak is ellenük."
  },
  {
    "number": "10",
    "text": "Akkor segítségért kiáltottak az  Úrhoz, ezt mondva: Vétkeztünk, mert elhagytuk az  Urat, és a Baaloknak és az Astartéknak szolgáltunk. De most ments meg bennünket ellenségeink kezéből, és neked fogunk szolgálni!"
  },
  {
    "number": "11",
    "text": "Akkor elküldte az  Úr Jerubbaalt, Bárákot, Jeftét és Sámuelt, és megmentett benneteket a környező ellenség kezéből, és biztonságban lakhattatok."
  },
  {
    "number": "12",
    "text": "De amikor láttátok, hogy Náhás, az ammóniak királya kivonul ellenetek, mégis ezt mondtátok nekem: Nem! Inkább uralkodjék csak király fölöttünk! Pedig Istenetek, az  Úr a ti királyotok!"
  },
  {
    "number": "13",
    "text": "Most itt van a király, akit ti választottatok, akit ti kértetek. Tehát királyt is adott nektek az  Úr."
  },
  {
    "number": "14",
    "text": "Bárcsak félnétek az  Urat, és szolgálnátok neki, hallgatnátok rá, és ne lázadnátok fel az  Úr parancsa ellen, hanem követnétek Isteneteket, az  Urat ti is meg a király is, aki uralkodik fölöttetek!"
  },
  {
    "number": "15",
    "text": "Mert ha nem hallgattok az  Úr szavára, hanem föllázadtok az  Úr parancsa ellen, akkor ellenetek fordul az  Úr, ugyanúgy, mint őseitek ellen."
  },
  {
    "number": "16",
    "text": "Álljatok most is ide, és lássátok meg, hogy milyen nagy tetteket visz véghez előttetek az  Úr."
  },
  {
    "number": "17",
    "text": "Most a búzaaratás ideje van. Én az  Úrhoz kiáltok, mire ő mennydörgést és esőt fog adni. Ti pedig ismerjétek el, és lássátok be, hogy milyen nagy a ti gonoszságotok az  Úr szemében, amit elkövettetek, amikor királyt kértetek magatoknak."
  },
  {
    "number": "18",
    "text": "És az  Úrhoz kiáltott Sámuel, az  Úr pedig mennydörgést és esőt adott azon a napon. Ekkor nagy félelem fogta el a népet az  Úr miatt és Sámuel miatt."
  },
  {
    "number": "19",
    "text": "És így szólt az egész nép Sámuelhez: Imádkozzál szolgáidért Istenedhez, az  Úrhoz, hogy ne haljunk meg, mert minden vétkünket tetéztük azzal a gonoszsággal, hogy királyt kértünk magunknak."
  },
  {
    "number": "20",
    "text": "Akkor ezt mondta Sámuel a népnek: Ne féljetek! Ti ugyan elkövettétek mindezt a rosszat, de azért ne tántorodjatok el az  Úrtól, hanem szolgáljatok az  Úrnak teljes szívetekből!"
  },
  {
    "number": "21",
    "text": "El ne tántorodjatok, hogy a semmiket kövessétek, amelyek tehetetlenek, és nem tudnak megmenteni, mert semmik azok."
  },
  {
    "number": "22",
    "text": "Hiszen nem veti el az  Úr a saját népét az ő nagy nevéért, mert úgy tetszett az  Úrnak, hogy a saját népévé tegyen benneteket."
  },
  {
    "number": "23",
    "text": "Tőlem is távol legyen, hogy vétkezzem az  Úr ellen, és ne imádkozzam többé értetek. Sőt inkább tanítalak majd benneteket a jó és egyenes útra."
  },
  {
    "number": "24",
    "text": "Csak féljétek az  Urat, és szolgáljátok őt híven, teljes szívetekből, mert lássátok csak meg, milyen nagy tetteket vitt véghez rajtatok!"
  },
  {
    "number": "25",
    "text": "Ha azonban mégis gonoszul éltek, elvesztek királyotokkal együtt!"
  }
]