[
  {
    "number": "1",
    "text": "Az  Úr ládája hét hónapig volt a filiszteusok földjén."
  },
  {
    "number": "2",
    "text": "Akkor hívatták a filiszteusok a papokat és a jósokat, és megkérdezték: Mit tegyünk az  Úr ládájával? Mondjátok meg, hogyan juttassuk vissza a helyére?"
  },
  {
    "number": "3",
    "text": "Ők azt felelték: Ha el akarjátok küldeni Izráel Istenének a ládáját, ne üresen küldjétek, hanem jóvátételi ajándékot is küldjetek vele! Akkor meggyógyultok, és megtudjátok, hogy Isten miért nem vette le rólatok eddig a kezét."
  },
  {
    "number": "4",
    "text": "Erre azt kérdezték: Milyen jóvátételi ajándékot kell adnunk? Ők így válaszoltak: Öt aranyfekélyt és öt aranyegeret a filiszteusok városfejedelmeinek a száma szerint, mert ugyanaz a csapás sújt mindenkit a városfejedelmekkel együtt."
  },
  {
    "number": "5",
    "text": "Készítsétek el a rajtatok levő fekélyek és a földeteket pusztító egerek képmását! Így adjatok dicsőséget Izráel Istenének, akkor talán nem nehezedik tovább a keze rátok, isteneitekre és országotokra."
  },
  {
    "number": "6",
    "text": "Miért keményítenétek meg a szíveteket, ahogyan az egyiptomiak és a fáraó megkeményítette a szívét? Nem úgy volt-e, hogy amikor csúffá tette őket, el kellett bocsátaniuk Izráelt, és elmehettek?"
  },
  {
    "number": "7",
    "text": "Készítsetek azért egy új szekeret, és hozzatok két borjas tehenet, amelyeken még nem volt iga. Fogjátok be a teheneket a szekérbe, borjaikat pedig vigyétek vissza!"
  },
  {
    "number": "8",
    "text": "Azután fogjátok az  Úr ládáját, és tegyétek a szekérre! Az aranyholmit pedig, amit jóvátételi ajándékul adtok, tegyétek mellé egy ládikóba, úgy bocsássátok el, hadd menjen!"
  },
  {
    "number": "9",
    "text": "Azután figyeljetek: ha a saját határa felé, Bét-Semes felé tart, akkor ő okozta nekünk ezt a nagy bajt. Ha pedig nem, abból megtudjuk, hogy nem az ő keze sújtott bennünket, hanem véletlenül történt ez velünk."
  },
  {
    "number": "10",
    "text": "Az emberek tehát így jártak el: fogtak két borjas tehenet, befogták a szekérbe, borjaikat pedig bezárták."
  },
  {
    "number": "11",
    "text": "Azután föltették a szekérre az  Úr ládáját meg a ládikót az aranyegerekkel és a kelések képmásával."
  },
  {
    "number": "12",
    "text": "A tehenek pedig egyenesen rátértek a Bét-Semesbe vezető útra, és folyton bőgve mentek előre az úton; nem tértek le sem jobbra, sem balra. A filiszteusok városfejedelmei pedig mentek utánuk Bét-Semes határáig."
  },
  {
    "number": "13",
    "text": "A bét-semesiek éppen búzát arattak a völgyben. Föltekintettek, meglátták a ládát, és örvendeztek a láttára."
  },
  {
    "number": "14",
    "text": "A szekér eljutott a bét-semesi Jósua mezejére, és ott megállt. Volt ott egy nagy kő. Fölhasogatták a szekér fáját, és föláldozták a teheneket égőáldozatul az  Úrnak."
  },
  {
    "number": "15",
    "text": "A léviták pedig levették az  Úr ládáját és a mellette levő ládikót, amelyben az aranyholmi volt, és rátették a nagy kőre. A bét-semesi emberek égőáldozatokat és véresáldozatokat mutattak be azon a napon az  Úrnak."
  },
  {
    "number": "16",
    "text": "Amikor látta ezt a filiszteusok öt városfejedelme, visszatértek Ekrónba még azon a napon."
  },
  {
    "number": "17",
    "text": "Ennyi kelés formájú aranytárgyat adtak a filiszteusok az  Úrnak jóvátételi ajándékul: Asdódért egyet, Gázáért egyet, Askelónért egyet, Gátért egyet és Ekrónért is egyet."
  },
  {
    "number": "18",
    "text": "Aranyegér pedig annyi volt, ahány városa volt az öt filiszteus városfejedelemnek a megerősített városokkal és a kerítetlen falvakkal együtt. Az a nagy kő tanúskodik erről, amelyre az  Úr ládáját helyezték: ott van az a bét-semesi Jósua mezején mindmáig."
  },
  {
    "number": "19",
    "text": "De megvert az  Úr hetven bét-semesi embert, mert belenéztek az  Úr ládájába, és megvert még a nép közül ötvenezer embert. A nép gyászolt, mert nagy csapással sújtotta a népet az  Úr."
  },
  {
    "number": "20",
    "text": "Azért ezt mondták a bét-semesiek: Ki állhat meg az  Úrnak, e szent Istennek a színe előtt? És hová kerülhetne innen a láda?"
  },
  {
    "number": "21",
    "text": "Követeket küldtek azért Kirjat-Jeárím lakosaihoz ezzel az üzenettel: A filiszteusok visszaküldték az  Úr ládáját. Jöjjetek, és vigyétek el magatokhoz!"
  }
]