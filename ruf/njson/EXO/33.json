[
  {
    "number": "1",
    "text": "Azután így beszélt Mózeshez az  Úr: Eredj, indulj tovább a néppel, amelyet kihoztál Egyiptomból arra a földre, amelyről megesküdtem Ábrahámnak, Izsáknak és Jákóbnak, hogy az ő utódainak adom."
  },
  {
    "number": "2",
    "text": "Angyalt küldök előtted, és kiűzöm a kánaániakat, az emóriakat, a hettitákat, a perizzieket, a hivvieket és a jebúsziakat."
  },
  {
    "number": "3",
    "text": "Bemégy a tejjel és mézzel folyó földre, de én nem megyek veled, mert keménynyakú nép vagy, és elpusztítanálak az úton."
  },
  {
    "number": "4",
    "text": "Amikor meghallotta a nép ezt a kemény beszédet, gyászolni kezdett, és senki sem rakta magára ékszereit."
  },
  {
    "number": "5",
    "text": "Mert az  Úr ezt mondta Mózesnek: Mondd meg Izráel fiainak, hogy mivel keménynyakú nép, megsemmisíteném, ha velük mennék csak egy pillanatig is. Azért rakják le magukról ékszereiket, és majd meglátom, hogy mit tegyek velük."
  },
  {
    "number": "6",
    "text": "Ezért nem hordanak ékszert Izráel fiai a Hóreb-hegytől fogva."
  },
  {
    "number": "7",
    "text": "Mózes pedig fogta a sátrat, és a táboron kívül állította fel, messze a tábortól, és a kijelentés sátrának nevezte el. És mindenkinek, aki az  Urat kereste, ki kellett mennie a kijelentés sátrához a táboron kívülre."
  },
  {
    "number": "8",
    "text": "Valahányszor kiment Mózes a sátorhoz, az egész nép fölkelt, mindenki odaállt sátra bejáratához, és követte szemével Mózest, amíg be nem ment a sátorba."
  },
  {
    "number": "9",
    "text": "Valahányszor bement Mózes a sátorba, leereszkedett egy felhőoszlop, és megállt a sátor bejáratánál: így beszélt Mózessel az  Úr."
  },
  {
    "number": "10",
    "text": "Amikor az egész nép látta, hogy ott áll a felhőoszlop a sátor bejáratánál, az egész nép fölkelt, és mindenki leborult sátra bejáratánál."
  },
  {
    "number": "11",
    "text": "Az  Úr pedig színről színre beszélt Mózessel, ahogy az egyik ember beszél a másikkal. Amikor visszatért a táborba, a szolgálatára rendelt ifjú, Józsué, Nún fia nem távozott el a sátorból."
  },
  {
    "number": "12",
    "text": "Majd ezt mondta Mózes az  Úrnak: Nézd, te azt mondod nekem, hogy vezessem ezt a népet. De nem adtad tudtomra, kit küldesz velem. Pedig azt mondtad: Név szerint ismerlek téged, és elnyerted jóindulatomat."
  },
  {
    "number": "13",
    "text": "Ha valóban elnyertem jóindulatodat, ismertesd meg velem a te utadat, hogy megismerjelek téged, és hogy elnyerjem jóindulatodat. Nézd, ez a nép mégiscsak a te néped!"
  },
  {
    "number": "14",
    "text": "Az  Úr így felelt: Megnyugtat téged, ha az orcám megy veletek?"
  },
  {
    "number": "15",
    "text": "Mózes erre mondta neki: Ha nem jön velünk a te orcád, akkor ne is vigyél tovább bennünket!"
  },
  {
    "number": "16",
    "text": "Mi másból tudnánk meg, hogy én és a te néped elnyertük jóindulatodat, ha nem abból, hogy velünk jössz? Ez különböztet meg engem és a te népedet minden más néptől a föld színén."
  },
  {
    "number": "17",
    "text": "Az  Úr így szólt Mózeshez: Megteszem ezt is, amiről beszéltél, mert elnyerted jóindulatomat, és név szerint ismerlek téged."
  },
  {
    "number": "18",
    "text": "Mózes pedig ezt mondta: Mutasd meg nekem dicsőségedet!"
  },
  {
    "number": "19",
    "text": "Az  Úr így felelt: Elvonultatom előtted egész fenségemet, és kimondom előtted az  Úr nevét. Kegyelmezek, akinek kegyelmezek, és irgalmazok, akinek irgalmazok."
  },
  {
    "number": "20",
    "text": "Arcomat azonban nem láthatod – mondta –, mert nem láthat engem ember úgy, hogy életben maradjon."
  },
  {
    "number": "21",
    "text": "Majd ezt mondta az  Úr: Van egy hely nálam: állj ide a kősziklára!"
  },
  {
    "number": "22",
    "text": "És amikor elvonul dicsőségem, a kőszikla hasadékába állítalak, és betakarlak a kezemmel, amíg el nem vonulok."
  },
  {
    "number": "23",
    "text": "Azután elveszem a kezemet, és megláthatsz hátulról. Az arcomat azonban senki sem láthatja."
  }
]