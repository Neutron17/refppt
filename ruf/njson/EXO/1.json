[
  {
    "number": "1",
    "text": "Név szerint ezek voltak Izráel fiai, akik Egyiptomba mentek Jákóbbal; mindegyik a maga háza népével ment:"
  },
  {
    "number": "2",
    "text": "Rúben, Simeon, Lévi és Júda,"
  },
  {
    "number": "3",
    "text": "Issakár, Zebulon és Benjámin,"
  },
  {
    "number": "4",
    "text": "Dán és Naftáli, Gád és Ásér."
  },
  {
    "number": "5",
    "text": "Összesen hetvenen voltak, akik Jákóbtól származtak; József pedig már Egyiptomban volt."
  },
  {
    "number": "6",
    "text": "Azután meghalt József és valamennyi testvére meg az az egész nemzedék."
  },
  {
    "number": "7",
    "text": "Izráel fiai pedig szaporodtak, gyarapodtak, megsokasodtak, nagyon-nagyon megerősödtek, és megtelt velük az ország."
  },
  {
    "number": "8",
    "text": "Új király került azonban Egyiptom élére, aki már nem ismerte Józsefet,"
  },
  {
    "number": "9",
    "text": "és ezt mondta népének: Lám, Izráel fiainak népe nagyobb és erősebb, mint mi."
  },
  {
    "number": "10",
    "text": "Gyertek, bánjunk csak okosan vele, nehogy még jobban megsokasodjon! Mert ha háború támad, ő is ellenségeinkhez csatlakozik, ellenünk harcol, és kivonul az országból."
  },
  {
    "number": "11",
    "text": "Ezért munkafelügyelőket rendeltek föléjük, hogy kényszermunkával sanyargassák őket. Raktárvárosokat kellett építeniük a fáraó számára: Pitómot és Ramszeszt."
  },
  {
    "number": "12",
    "text": "De mennél jobban sanyargatták őket, annál inkább sokasodtak és terjeszkedtek, úgyhogy félni kezdtek Izráel fiaitól."
  },
  {
    "number": "13",
    "text": "Ezért kegyetlenül dolgoztatták az egyiptomiak Izráel fiait."
  },
  {
    "number": "14",
    "text": "Kemény munkával keserítették az életüket: sárkeveréssel, vályogvetéssel és mindenféle mezei munkával; mindenféle munkával kegyetlenül dolgoztatták őket."
  },
  {
    "number": "15",
    "text": "Azután parancsot adott Egyiptom királya a héber bábáknak – az egyiknek Sifrá, a másiknak Púá volt a neve –,"
  },
  {
    "number": "16",
    "text": "és ezt mondta: Amikor a héber asszonyok szülésénél segédkeztek, figyeljétek a szülés lefolyását: ha fiú lesz, öljétek meg, ha leány, hagyjátok életben!"
  },
  {
    "number": "17",
    "text": "De a bábák félték az Istent, és nem cselekedtek úgy, ahogyan Egyiptom királya meghagyta nekik, hanem életben hagyták a fiúgyermekeket."
  },
  {
    "number": "18",
    "text": "Ekkor Egyiptom királya magához hívatta a bábákat, és kérdőre vonta őket: Miért teszitek ezt, miért hagyjátok életben a fiúgyermekeket?"
  },
  {
    "number": "19",
    "text": "A bábák pedig ezt felelték a fáraónak: Mert a héber asszonyok nem olyanok, mint az egyiptomiak, hanem életerősek. Mire a bába odaér hozzájuk, már meg is szültek."
  },
  {
    "number": "20",
    "text": "Isten ezért jót tett a bábákkal. A nép pedig sokasodott, és igen megerősödött."
  },
  {
    "number": "21",
    "text": "És mivel a bábák félték az Istent, ő gyermekekkel ajándékozta meg őket."
  },
  {
    "number": "22",
    "text": "A fáraó ekkor megparancsolta egész népének: Minden újszülött héber fiút dobjatok a Nílusba, csak a leányokat hagyjátok életben!"
  }
]