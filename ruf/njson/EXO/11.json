[
  {
    "number": "1",
    "text": "Azután ezt mondta az  Úr Mózesnek: Még egy csapást hozok a fáraóra és Egyiptomra, és akkor majd elbocsát benneteket innen. Sőt nemcsak hogy elbocsát, hanem mindenestül elkerget benneteket innen."
  },
  {
    "number": "2",
    "text": "Mondd meg a népnek, hogy kérjen minden férfi a szomszédjától és minden asszony a szomszédasszonyától ezüst és arany ékszereket!"
  },
  {
    "number": "3",
    "text": "Az  Úr pedig jóindulatot ébresztett a nép iránt az egyiptomiakban, és annak a férfinak, Mózesnek is nagy volt a tekintélye Egyiptom országában mind a fáraó udvari emberei, mind pedig a nép előtt."
  },
  {
    "number": "4",
    "text": "Akkor ezt mondta Mózes: Így szól az  Úr: Éjféltájban átvonulok Egyiptomon,"
  },
  {
    "number": "5",
    "text": "és meghal minden elsőszülött Egyiptom földjén – a trónján ülő fáraó elsőszülöttje csakúgy, mint a kézimalmot hajtó szolgálóleány elsőszülöttje meg a háziállatok valamennyi elsőszülöttje is."
  },
  {
    "number": "6",
    "text": "Nagy jajveszékelés lesz egész Egyiptomban; ehhez fogható még nem volt, és nem is lesz többé."
  },
  {
    "number": "7",
    "text": "De Izráel fiaira még a kutya sem mer majd rámordulni, sem az emberekre, sem az állatokra. Ebből tudjátok meg, hogy különbséget tesz az  Úr Egyiptom és Izráel között."
  },
  {
    "number": "8",
    "text": "Ezek az udvari embereid pedig mind lejönnek hozzám, leborulnak előttem, és ezt mondják: Menj ki te és az egész nép, amely téged követ! Így megyek majd el. És fölgerjedt haraggal távozott el a fáraótól."
  },
  {
    "number": "9",
    "text": "Az  Úr pedig azt mondta Mózesnek: Azért nem hallgat rátok a fáraó, hogy minél több csodát tegyek Egyiptom országában."
  },
  {
    "number": "10",
    "text": "Mózes és Áron tehát véghezvitte mindezeket a csodákat a fáraó előtt, de az  Úr megkeményítette a fáraó szívét, és nem bocsátotta el országából Izráel fiait."
  }
]