[
  {
    "number": "1",
    "text": "Azután összegyűjtötte Mózes Izráel fiainak egész közösségét, és ezt mondta nekik: Ezek azok az igék, amelyekről azt parancsolta az  Úr, hogy meg kell tennetek:"
  },
  {
    "number": "2",
    "text": "Hat napon át végezzétek munkátokat, de a hetedik napot tartsátok szentnek, az  Úrnak szentelt nyugalom nagy napja legyen az! Meg kell halnia mindenkinek, aki munkát végez ezen a napon!"
  },
  {
    "number": "3",
    "text": "Lakóhelyeteken sehol se gyújtsatok tüzet szombaton!"
  },
  {
    "number": "4",
    "text": "Azután ezt mondta Mózes Izráel fiai egész közösségének: Ezt parancsolta az  Úr:"
  },
  {
    "number": "5",
    "text": "Gyűjtsetek felajánlást magatok között az  Úrnak! Mindenki, akit arra indít a szíve, hozzon adományokat az  Úrnak: aranyat, ezüstöt és rezet,"
  },
  {
    "number": "6",
    "text": "kék és piros bíbort, karmazsin fonalat és lenfonalat, kecskeszőrt,"
  },
  {
    "number": "7",
    "text": "vörösre festett kosbőrt, delfinbőrt és akáciafát,"
  },
  {
    "number": "8",
    "text": "lámpaolajat, balzsamot a felkenéshez való olajhoz és a jó illatú illatáldozathoz,"
  },
  {
    "number": "9",
    "text": "és ónixköveket és berakásra való drágaköveket az éfódhoz és hósenhez."
  },
  {
    "number": "10",
    "text": "Aki csak hozzáértő ember közöttetek, jöjjön ide, és készítse el mindazt, amit megparancsolt az  Úr:"
  },
  {
    "number": "11",
    "text": "a hajlékot, annak sátortetejét és takaróját, kapcsait, deszkáit, reteszeit, oszlopait és talpait,"
  },
  {
    "number": "12",
    "text": "a ládát és annak rúdjait a födéllel együtt, a függőkárpitot,"
  },
  {
    "number": "13",
    "text": "az asztalt, annak rúdjait, egész fölszerelését és a szent kenyereket,"
  },
  {
    "number": "14",
    "text": "a lámpatartót a világításhoz, annak fölszerelését és mécseseit meg a lámpaolajat,"
  },
  {
    "number": "15",
    "text": "az illatáldozati oltárt és annak rúdjait, a fölkenéshez való olajat és a jó illatú füstölőszereket, a bejárati függönyt a hajlék bejáratához,"
  },
  {
    "number": "16",
    "text": "az égőáldozati oltárt, annak rézrácsozatát, rúdjait és egész fölszerelését, a medencét és annak állványát,"
  },
  {
    "number": "17",
    "text": "az udvar szőnyegfalait, oszlopait és talpait meg az udvar kapujának függönyét,"
  },
  {
    "number": "18",
    "text": "a hajlék cövekeit, az udvar cövekeit és a hozzájuk való köteleket,"
  },
  {
    "number": "19",
    "text": "a díszes ruhákat a szentélyben végzendő szolgálathoz: Áron főpap szent ruháit és fiainak papi ruháit!"
  },
  {
    "number": "20",
    "text": "Ekkor eltávozott Mózes elől Izráel egész közössége,"
  },
  {
    "number": "21",
    "text": "majd visszajött mindenki, akit a szíve arra indított, és a lelke arra ösztönzött, és elhozta az  Úrnak szánt felajánlását a kijelentés sátrának elkészítéséhez, az ott végzendő szolgálathoz és a szent ruhákhoz."
  },
  {
    "number": "22",
    "text": "Eljöttek a férfiak és az asszonyok, mindenki, akit a szíve arra ösztönzött, és hoztak kapcsokat, fülbevalókat, gyűrűket, nyakláncokat és mindenféle arany ékszert. Mindenki ajánlott föl valamilyen aranyból készült ajándékot az  Úrnak."
  },
  {
    "number": "23",
    "text": "Minden férfi aszerint, hogy mije volt, hozott kék és piros bíbort, karmazsin fonalat és lenfonalat, kecskeszőrt, továbbá vörösre festett kosbőrt és delfinbőrt."
  },
  {
    "number": "24",
    "text": "Aki ezüstöt vagy rezet tudott felajánlani, az is elhozta felajánlását az  Úrnak; akinek akáciafája volt, azt hozta el a különböző istentiszteleti eszközökhöz."
  },
  {
    "number": "25",
    "text": "Mindazok az asszonyok, akik értettek hozzá, saját kezükkel megfonták és megfonva hozták el a kék és piros bíbort, a karmazsin fonalat és lenfonalat."
  },
  {
    "number": "26",
    "text": "Mindazok az asszonyok pedig, akiket a szívük arra indított, és értettek hozzá, megfonták a kecskeszőrt."
  },
  {
    "number": "27",
    "text": "A vezető emberek pedig ónixköveket és berakásra alkalmas köveket hoztak az éfódhoz és hósenhez,"
  },
  {
    "number": "28",
    "text": "valamint balzsamot és olajat a lámpához, a felkenéshez való olajhoz és jó illatú füstölőszerekhez."
  },
  {
    "number": "29",
    "text": "Mindazok az izráeliek, férfiak és asszonyok, akiket a szívük arra ösztönzött, hogy adakozzanak a különféle eszközökre, amelyek elkészítését Mózes által elrendelte az  Úr, önkéntes adományokat hoztak az  Úrnak."
  },
  {
    "number": "30",
    "text": "Akkor ezt mondta Mózes Izráel fiainak: Nézzétek! Az  Úr név szerint elhívta Becalélt, Húr fiának, Úrínak a fiát Júda törzséből."
  },
  {
    "number": "31",
    "text": "Betöltötte őt isteni lélekkel, bölcsességgel, értelemmel és képességgel mindenféle munkára,"
  },
  {
    "number": "32",
    "text": "hogy terveket készítsen az arany, az ezüst és a réz feldolgozására,"
  },
  {
    "number": "33",
    "text": "kövek vésésére és berakására, fafaragásra és mindenféle tervezőmunka elvégzésére."
  },
  {
    "number": "34",
    "text": "Azzal a képességgel is felruházta, hogy tanítson a Dán törzséből való Oholíábbal, Ahíszámák fiával együtt."
  },
  {
    "number": "35",
    "text": "Nagy hozzáértéssel ajándékozta meg őket, hogy el tudjanak készíteni mindenféle fa- és fémmunkát, művészi szövést és hímzést kék és piros bíborból, karmazsin fonálból és lenfonálból meg a takácsmunkát: hogy elvégezzenek mindenféle munkát, és elkészítsék hozzájuk a terveket."
  }
]