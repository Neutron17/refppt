[
  {
    "number": "1",
    "text": "Azután elkészítette Becalél a ládát akáciafából, amely két és fél könyök hosszú, másfél könyök széles és másfél könyök magas volt."
  },
  {
    "number": "2",
    "text": "Bevonta színarannyal kívül-belül, és készített rá körös-körül aranyszegélyt."
  },
  {
    "number": "3",
    "text": "Öntött négy aranykarikát a négy sarkára: két karikát az egyik oldalára és két karikát a másik oldalára."
  },
  {
    "number": "4",
    "text": "Készített rudakat is akáciafából, és azokat is bevonta arannyal."
  },
  {
    "number": "5",
    "text": "Bedugta a rudakat a láda oldalain levő karikákba, hogy azoknál fogva hordozni lehessen a ládát."
  },
  {
    "number": "6",
    "text": "Készített egy két és fél könyök hosszú, másfél könyök széles födelet is színaranyból."
  },
  {
    "number": "7",
    "text": "Készített két kerúbot aranyból; ötvösmunkával készítette azokat a födél két végére."
  },
  {
    "number": "8",
    "text": "Az egyik kerúbot az egyik végére, a másik kerúbot a másik végére: a fedél két végére készítette a kerúbokat."
  },
  {
    "number": "9",
    "text": "A kerúbok szárnya ki volt terjesztve fölötte úgy, hogy betakarták szárnyukkal a födelet. Egymás felé fordultak, de a kerúbok arca a fedél felé nézett."
  },
  {
    "number": "10",
    "text": "Azután elkészítette az asztalt akáciafából, amely két könyök hosszú, egy könyök széles és másfél könyök magas volt."
  },
  {
    "number": "11",
    "text": "Bevonta színarannyal, és készített rá körös-körül egy aranyszegélyt."
  },
  {
    "number": "12",
    "text": "Készített rá körös-körül egytenyérnyi keretet, a keretére pedig körös-körül aranyszegélyt készített."
  },
  {
    "number": "13",
    "text": "Öntött hozzá négy aranykarikát, és ráerősítette a karikákat a négy láb négy felső végére."
  },
  {
    "number": "14",
    "text": "A rúdtartó karikák a keretnél voltak, hogy hordozható legyen az asztal."
  },
  {
    "number": "15",
    "text": "A rudakat akáciafából készítette, és bevonta arannyal, hogy hordozható legyen az asztal."
  },
  {
    "number": "16",
    "text": "Elkészítette az asztalra való edényeket is színaranyból: a tálakat, serpenyőket, kelyheket és korsókat, amelyekkel az italáldozatot bemutatják."
  },
  {
    "number": "17",
    "text": "Elkészítette a lámpatartót színaranyból. Ötvösmunkával készült a lámpatartó: szára, ágai, kelyhei, gombjai és virágai egy darabból voltak."
  },
  {
    "number": "18",
    "text": "Hat ág nyúlt ki a két oldalából: három ág a lámpatartó egyik oldalából, három ág pedig a lámpatartó másik oldalából."
  },
  {
    "number": "19",
    "text": "Három mandulavirág alakú kehely gömbbel és virággal az egyik ágon, három mandulavirág alakú kehely gömbbel és virággal a másik ágon: így volt mind a hat ágon, amelyek kinyúltak a lámpatartóból."
  },
  {
    "number": "20",
    "text": "A lámpatartó középső szárán négy mandulavirág alakú kehely volt gömbbel és virággal."
  },
  {
    "number": "21",
    "text": "Gömb volt a belőle kinyúló első két ág alatt, gömb volt a belőle kinyúló második két ág alatt, és gömb volt a belőle kinyúló harmadik két ág alatt, és így tovább a belőle kinyúló mind a hat ágnál."
  },
  {
    "number": "22",
    "text": "Gömbjeik és ágaik a szárral együtt egy darabból voltak, egy darab színarany ötvösmunka volt az egész."
  },
  {
    "number": "23",
    "text": "Készített hozzá hét mécsest meg koppantókat és hamutartókat is hozzá színaranyból."
  },
  {
    "number": "24",
    "text": "Egy talentum színaranyból készült ez és az egész fölszerelése."
  },
  {
    "number": "25",
    "text": "Elkészítette az illatáldozati oltárt is akáciafából. Hossza egy könyök, szélessége egy könyök, tehát négyzet alakú volt, és két könyök magas. Vele egy darabból voltak a szarvai."
  },
  {
    "number": "26",
    "text": "Bevonta színarannyal a tetejét, körös-körül az oldalait és a szarvait. Körös-körül aranyszegélyt készített rá."
  },
  {
    "number": "27",
    "text": "Két-két aranykarikát is készített hozzá a szegélye alá, kétfelől mindkét oldalára. Ezek voltak a rudak kengyelei, azoknál fogva hordozták az oltárt."
  },
  {
    "number": "28",
    "text": "A rudakat akáciafából készítette, és bevonta arannyal."
  },
  {
    "number": "29",
    "text": "Elkészítette a fölkenéshez való szent olajat és a jó illatú füstölőszereket tisztán, ahogyan a kenetkeverők készítik."
  }
]