[
  {
    "number": "1",
    "text": "Azután így beszélt Mózeshez az  Úr:"
  },
  {
    "number": "2",
    "text": "Lásd, név szerint elhívtam Becalélt, Húr fiának, Úrínak a fiát Júda törzséből."
  },
  {
    "number": "3",
    "text": "Betöltöttem őt isteni lélekkel, bölcsességgel, értelemmel és képességgel mindenféle munkára,"
  },
  {
    "number": "4",
    "text": "hogy terveket készítsen az arany, az ezüst és a réz feldolgozására,"
  },
  {
    "number": "5",
    "text": "kövek vésésére és berakására, fafaragásra és mindenféle munka elvégzésére."
  },
  {
    "number": "6",
    "text": "Én most melléje állítom Oholíábot, Ahíszámák fiát Dán törzséből. Bölcsességet adok minden hozzáértő ember szívébe, hogy el tudják készíteni mindazt, amit megparancsoltam neked:"
  },
  {
    "number": "7",
    "text": "a kijelentés sátrát, a bizonyság ládáját, a rá való fedelet és a sátor egész fölszerelését,"
  },
  {
    "number": "8",
    "text": "az asztalt és fölszerelését, a színarany lámpatartót és annak egész fölszerelését, az illatáldozati oltárt,"
  },
  {
    "number": "9",
    "text": "az égőáldozati oltárt és egész fölszerelését, a medencét és az állványát"
  },
  {
    "number": "10",
    "text": "meg a díszes ruhákat, Áron főpap szent ruháit és fiainak a papi ruháit,"
  },
  {
    "number": "11",
    "text": "a fölkenéshez való olajat és a jó illatú füstölőszert a szentély számára. Mindent úgy készítsenek, ahogyan megparancsoltam neked."
  },
  {
    "number": "12",
    "text": "Azután ezt mondta az  Úr Mózesnek:"
  },
  {
    "number": "13",
    "text": "Mondd meg Izráel fiainak: Tartsátok meg szombatjaimat, mert jel ez köztem és köztetek nemzedékről nemzedékre, hogy megtudjátok: én, az  Úr vagyok, aki megszentellek titeket."
  },
  {
    "number": "14",
    "text": "Tartsátok meg a szombatot, tartsátok azt szentnek! Aki megszentségteleníti azt, halállal lakoljon! Ki kell irtani népe közül azt az embert, aki valamilyen munkát végez azon a napon."
  },
  {
    "number": "15",
    "text": "Hat napon át végezzék munkájukat, de a hetedik nap a teljes nyugalom napja, szent az az  Úr előtt. Mindaz, aki valamilyen munkát végez a szombat napján, halállal lakoljon!"
  },
  {
    "number": "16",
    "text": "Tartsák meg Izráel fiai a szombatot, tegyék a nyugalom napjává nemzedékről nemzedékre, örök szövetségül."
  },
  {
    "number": "17",
    "text": "Örök jel ez köztem és Izráel fiai között. Mert hat nap alatt alkotta meg az  Úr az eget és a földet, a hetedik napon pedig megnyugodott és megpihent."
  },
  {
    "number": "18",
    "text": "Amikor befejezte Isten Mózessel való beszédét a Sínai-hegyen, átadta neki a bizonyság két tábláját, az Isten ujjával írt kőtáblákat."
  }
]