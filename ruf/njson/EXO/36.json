[
  {
    "number": "1",
    "text": "Becalél és Oholíáb mindazokkal a hozzáértő emberekkel együtt, akiknek bölcsességet és értelmet adott az  Úr, hogy el tudják készíteni a szentély különböző istentiszteleti eszközeit, készítsék el azokat egészen úgy, ahogyan megparancsolta az  Úr!"
  },
  {
    "number": "2",
    "text": "Hívatta tehát Mózes Becalélt és Oholíábot és mindazokat a hozzáértő embereket, akiknek bölcsességet adott az  Úr, mindenkit, akit szíve arra indított, hogy jelentkezzen a munka elvégzésére."
  },
  {
    "number": "3",
    "text": "Ezek átvették Mózestől mindazokat a felajánlott dolgokat, amelyeket Izráel fiai hoztak a szentély istentiszteleti eszközeinek az elkészítéséhez. De továbbra is vittek minden reggel felajánlásokat Mózeshez."
  },
  {
    "number": "4",
    "text": "Eljöttek mindazok a hozzáértő emberek, akik a szentély különféle eszközein dolgoztak, mindenki otthagyva a maga munkáját, amelyen éppen dolgozott,"
  },
  {
    "number": "5",
    "text": "és ezt mondták Mózesnek: Többet hordott össze a nép, mint amennyi szükséges azokhoz az istentiszteleti eszközökhöz, amelyek elkészítését megparancsolta az  Úr."
  },
  {
    "number": "6",
    "text": "Ekkor Mózes parancsára kihirdették a táborban: Se férfi, se asszony ne készítsen már semmit felajánlásként a szentély számára! Így kellett a népnek elrendelni, hogy ne hozzon több adományt."
  },
  {
    "number": "7",
    "text": "Mert elég volt az anyag az egész munka elvégzéséhez, sőt még maradt is."
  },
  {
    "number": "8",
    "text": "A hozzáértő emberek vezetésével elkészítették a hajlékot tíz sátorlapból: sodrott lenfonálból, kék és piros bíborból meg karmazsin fonálból, művészi módon beleszőtt kerúbokkal készítették azokat."
  },
  {
    "number": "9",
    "text": "Egy-egy sátorlap hossza huszonnyolc könyök, egy-egy sátorlap szélessége pedig négy könyök volt. Egyforma volt a mérete mindegyik sátorlapnak."
  },
  {
    "number": "10",
    "text": "Öt sátorlapot fűztek össze egymással, majd a másik öt sátorlapot is összefűzték egymással."
  },
  {
    "number": "11",
    "text": "Azután készítettek kék bíbor hurkokat az egyik sátorlap szegélyén az összefűzésnél. Ugyanilyeneket készítettek a másik sátorlap szegélyén is, azon a végén, ahol összefűzték."
  },
  {
    "number": "12",
    "text": "Ötven hurkot készítettek az egyik sátorlapon, és ötven hurkot készítettek annak a másik sátorlapnak a szegélyén is, amelyet hozzáfűztek. A hurkok egymással szemben voltak."
  },
  {
    "number": "13",
    "text": "Készítettek ötven aranykapcsot, és ezekkel a kapcsokkal rögzítették egymáshoz a sátorlapokat. Így állt össze a hajlék."
  },
  {
    "number": "14",
    "text": "Azután készítettek sátorlapokat kecskeszőrből sátortetőnek a hajlék fölé: tizenegy ilyen sátorlapot készítettek."
  },
  {
    "number": "15",
    "text": "Egy sátorlap hossza harminc könyök volt, a sátorlap szélessége pedig négy könyök volt. Egyforma volt a mérete a tizenegy sátorlapnak."
  },
  {
    "number": "16",
    "text": "Összefűztek öt sátorlapot külön, és hat sátorlapot is külön."
  },
  {
    "number": "17",
    "text": "Készítettek ötven hurkot az egyik sátorlapnak arra a végére, ahol összefűzték, és ötven hurkot készítettek a másik sátorlapnak arra a szélére is, ahol összefűzték."
  },
  {
    "number": "18",
    "text": "Készítettek ötven rézkapcsot a sátortető összefűzésére, hogy egy egész legyen."
  },
  {
    "number": "19",
    "text": "Készítettek még egy takarót is a sátorra vörösre festett kosbőrből, és arra még egy takarót delfinbőrből."
  },
  {
    "number": "20",
    "text": "Készítettek a hajlékhoz felállítható deszkákat is akáciafából."
  },
  {
    "number": "21",
    "text": "A deszkák hossza tíz könyök volt, a deszkák szélessége pedig másfél könyök."
  },
  {
    "number": "22",
    "text": "Mindegyik deszkának két csapja volt, amelyek összekötötték egyiket a másikkal. Így készítették el a hajlék mindegyik deszkáját."
  },
  {
    "number": "23",
    "text": "Így készítették el a hajlék deszkáit: húsz deszkát tettek a déli oldalra dél felé."
  },
  {
    "number": "24",
    "text": "Készítettek negyven ezüsttalpat a húsz deszka alá, két talpat mindegyik deszka alá a két csapnak megfelelően. Minden egyes deszka alatt két talp volt a két csapnak megfelelően."
  },
  {
    "number": "25",
    "text": "A hajlék másik oldalára, az északi oldalra is húsz deszkát készítettek."
  },
  {
    "number": "26",
    "text": "Ezeknek is negyven ezüsttalpa volt, két talp volt az egyik deszka alatt, és két talp volt a másik deszka alatt is."
  },
  {
    "number": "27",
    "text": "Nyugat felől, a hajlék hátuljára is készítettek hat deszkát."
  },
  {
    "number": "28",
    "text": "Készítettek két-két deszkát a hajlék két hátsó sarkára."
  },
  {
    "number": "29",
    "text": "Ezek párosával voltak egymás mellett, aljuktól a tetejükig szorosan összefogva, egészen a karikáig. Így csinálták mindkettőnél, mindkét saroknál."
  },
  {
    "number": "30",
    "text": "Nyolc deszka volt tehát ezüsttalpakkal, összesen tizenhat talppal: két-két talp volt mindegyik deszka alatt."
  },
  {
    "number": "31",
    "text": "Készítettek reteszeket is akáciafából: ötöt a hajlék egyik oldalának a deszkáihoz,"
  },
  {
    "number": "32",
    "text": "öt reteszt a hajlék másik oldalának a deszkáihoz, és öt reteszt a hajlék hátuljának a deszkáihoz a nyugati oldalon."
  },
  {
    "number": "33",
    "text": "Elkészítették a középső reteszt is, hogy középen rögzítse a deszkákat, egyik végétől a másik végéig."
  },
  {
    "number": "34",
    "text": "A deszkákat bevonták arannyal, és aranyból készítették a karikákat a reteszek kengyeleiként. Bevonták arannyal a reteszeket is."
  },
  {
    "number": "35",
    "text": "Azután elkészítették a kárpitot kék és piros bíborból, karmazsin fonálból és sodrott lenfonálból: művészi módon beleszőtt kerúbokkal készítették azokat."
  },
  {
    "number": "36",
    "text": "Készítettek hozzá négy akáciafa oszlopot, és bevonták arannyal. A rajta levő kampók is aranyból voltak. És öntöttek hozzájuk négy ezüsttalpat."
  },
  {
    "number": "37",
    "text": "Készítettek függönyt a sátor bejáratára kék és piros bíborból, karmazsin fonálból és sodrott lenfonálból, művészi módon kihímezve,"
  },
  {
    "number": "38",
    "text": "ehhez pedig öt oszlopot kampókkal együtt. Az oszlopfőket és összekötőiket bevonták arannyal; a hozzájuk való öt talp rézből készült."
  }
]