[
  {
    "number": "1",
    "text": "Azután így beszélt Mózeshez az  Úr:"
  },
  {
    "number": "2",
    "text": "Mondd meg Izráel fiainak, hogy forduljanak meg, és verjenek tábort Pí-Hahírót előtt, Migdól és a tenger között, Baal-Cefón előtt! Vele szemben táborozzanak a tengernél!"
  },
  {
    "number": "3",
    "text": "Hátha azt gondolja a fáraó, hogy eltévedtek Izráel fiai ezen a földön, körülzárta őket a puszta."
  },
  {
    "number": "4",
    "text": "Én pedig megkeményítem a fáraó szívét, hogy üldözőbe vegye őket, és megmutatom dicsőségemet a fáraón és egész haderején. Akkor megtudják az egyiptomiak, hogy én vagyok az  Úr. És így cselekedtek."
  },
  {
    "number": "5",
    "text": "Amikor jelentették Egyiptom királyának, hogy elmenekült a nép, megváltozott a fáraónak és udvari embereinek indulata a nép iránt, és ezt mondták: Mit tettünk?! Elbocsátottuk Izráelt a szolgálatunkból!"
  },
  {
    "number": "6",
    "text": "Befogatott a fáraó a harci kocsijába, és maga mellé vette a hadseregét."
  },
  {
    "number": "7",
    "text": "Maga mellé vett hatszáz válogatott harci kocsit meg Egyiptom összes harci kocsiját, mindegyiken csupa kiváló harcost."
  },
  {
    "number": "8",
    "text": "Az  Úr megkeményítette a fáraónak, Egyiptom királyának a szívét, és az üldözőbe vette Izráel fiait. De Izráel fiai kivonultak az  Úr kezének oltalma alatt."
  },
  {
    "number": "9",
    "text": "Az egyiptomiak tehát üldözték őket – a fáraó minden lova, harci kocsija, lovasa és hadereje –, és utolérték őket, amikor a tenger mellett táboroztak Pí-Hahírótnál, Baal-Cefónnal szemben."
  },
  {
    "number": "10",
    "text": "A fáraó közeledett. Izráel fiai pedig föltekintettek, és látták, hogy az egyiptomiak utánuk eredtek. Ekkor nagy félelem fogta el őket, és segítségért kiáltottak Izráel fiai az  Úrhoz."
  },
  {
    "number": "11",
    "text": "Mózesnek pedig ezt mondták: Nincs talán elég sír Egyiptomban, hogy a pusztába hoztál bennünket meghalni? Mit tettél velünk, miért hoztál ki bennünket Egyiptomból?!"
  },
  {
    "number": "12",
    "text": "Nem megmondtuk neked még Egyiptomban, hogy hagyj nekünk békét, hadd szolgáljuk Egyiptomot?! Mert jobb nekünk, ha Egyiptomot szolgáljuk, mint ha a pusztában halunk meg!"
  },
  {
    "number": "13",
    "text": "De Mózes így felelt a népnek: Ne féljetek! Álljatok helyt, és meglátjátok, hogyan szabadít meg benneteket ma az  Úr! Mert ahogyan ma látjátok az egyiptomiakat, úgy soha többé nem fogjátok látni őket."
  },
  {
    "number": "14",
    "text": "Az  Úr harcol értetek, ti pedig maradjatok veszteg!"
  },
  {
    "number": "15",
    "text": "Akkor ezt mondta Mózesnek az  Úr: Miért kiáltasz énhozzám? Szólj Izráel fiaihoz, hogy induljanak!"
  },
  {
    "number": "16",
    "text": "Te pedig emeld föl a botodat, nyújtsd ki a kezedet a tenger fölé, és hasítsd ketté, hogy szárazon menjenek át Izráel fiai a tenger közepén."
  },
  {
    "number": "17",
    "text": "Én pedig megkeményítem az egyiptomiak szívét, hogy menjenek utánuk. Így mutatom meg dicsőségemet a fáraón és egész haderején, harci kocsijain és lovasain."
  },
  {
    "number": "18",
    "text": "Majd megtudja Egyiptom, hogy én vagyok az  Úr, amikor megmutatom dicsőségemet a fáraón, harci kocsijain és lovasain."
  },
  {
    "number": "19",
    "text": "Ekkor elindult az Isten angyala, aki Izráel tábora előtt járt, és mögéjük ment. Elindult az előttük levő felhőoszlop is, és mögéjük állt."
  },
  {
    "number": "20",
    "text": "Odament Egyiptom tábora és Izráel tábora közé, és az a felhő, amely világítani szokott éjjel, sötét maradt, ezért nem közeledtek egymáshoz egész éjszaka."
  },
  {
    "number": "21",
    "text": "Mózes kinyújtotta kezét a tenger fölé, az  Úr pedig egész éjjel erős keleti széllel visszafelé hajtotta a tengert, és szárazzá tette a tengerfeneket, úgyhogy a víz kettévált."
  },
  {
    "number": "22",
    "text": "Izráel fiai szárazon mentek be a tenger közepébe, a víz pedig falként állt mellettük jobbról és balról."
  },
  {
    "number": "23",
    "text": "Az egyiptomiak üldözőbe vették őket, és a fáraó összes lova, harci kocsija és lovasa bement utánuk a tenger közepébe."
  },
  {
    "number": "24",
    "text": "A hajnali őrségváltás idején rátekintett az  Úr a tűz- és felhőoszlopból az egyiptomiak táborára, és megzavarta az egyiptomiak táborát."
  },
  {
    "number": "25",
    "text": "Megakasztotta a harci kocsik kerekeit, és nem engedte, hogy azok gyorsan haladjanak. Ekkor azt mondták az egyiptomiak: Meneküljünk Izráel elől, mert az  Úr harcol értük Egyiptom ellen!"
  },
  {
    "number": "26",
    "text": "Az  Úr pedig ezt mondta Mózesnek: Nyújtsd ki kezedet a tenger fölé, hogy a víz visszatérjen az egyiptomiakra, a harci kocsikra és lovasokra!"
  },
  {
    "number": "27",
    "text": "Mózes kinyújtotta a kezét a tenger fölé, és a tenger visszatért reggelre a medrébe egyenest a menekülő egyiptomiakra. Így hajtotta bele az  Úr az egyiptomiakat a tenger közepébe."
  },
  {
    "number": "28",
    "text": "Visszatért a víz, és elborította a harci kocsikat és lovasokat, a fáraó egész haderejét, amely utánuk ment a tengerbe. Egy sem maradt meg közülük."
  },
  {
    "number": "29",
    "text": "Izráel fiai viszont szárazon mentek át a tenger közepén, a víz pedig falként állt mellettük jobbról és balról."
  },
  {
    "number": "30",
    "text": "Így szabadította meg az  Úr azon a napon Izráelt Egyiptom kezéből. És látta Izráel az egyiptomiakat holtan a tenger partján."
  },
  {
    "number": "31",
    "text": "Amikor látta Izráel, hogy milyen erős kézzel bánt el az  Úr Egyiptommal, félni kezdte a nép az  Urat. Hitt az  Úrnak és szolgájának, Mózesnek."
  }
]