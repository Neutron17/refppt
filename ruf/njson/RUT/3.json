[
  {
    "number": "1",
    "text": "Egyszer azt mondta neki az anyósa, Naomi: Leányom, majd én keresek neked otthont, ahol jó dolgod lesz."
  },
  {
    "number": "2",
    "text": "Nézd csak: Bóáz, a rokonunk, akinek a szolgálóleányaival voltál, ma éjjel árpát tisztít a szérűn."
  },
  {
    "number": "3",
    "text": "Mosakodj meg, kend meg magad, vedd föl a ruhádat, és menj le a szérűre! Ne mutatkozz az előtt a férfi előtt, amíg be nem fejezte az evést és az ivást!"
  },
  {
    "number": "4",
    "text": "Amikor lefekszik, jegyezd meg a helyet, ahol lefekszik, azután menj oda, hajtsd fel a takarót a lábánál, és feküdj oda! Ő majd megmondja neked, hogy mit csinálj."
  },
  {
    "number": "5",
    "text": "Ruth azt mondta neki: Megteszem mindazt, amit mondasz."
  },
  {
    "number": "6",
    "text": "Le is ment a szérűre, és mindent úgy csinált, ahogyan az anyósa parancsolta."
  },
  {
    "number": "7",
    "text": "Bóáz evett, ivott, és jól érezte magát; azután elment, lefeküdt a garmada szélén. Ruth ekkor odalopódzott, felhajtotta lábánál a takarót, és odafeküdt."
  },
  {
    "number": "8",
    "text": "Éjféltájban a férfi fölriadt és megfordult. Akkor vette észre, hogy egy asszony fekszik a lábánál."
  },
  {
    "number": "9",
    "text": "Megkérdezte: Ki vagy te? Az így felelt: Én vagyok Ruth, a te szolgálóleányod. Terítsd rá ruhád szárnyát szolgálóleányodra, mert te vagy a legközelebbi rokonunk!"
  },
  {
    "number": "10",
    "text": "Ekkor azt mondta Bóáz: Áldjon meg az  Úr, leányom! Hűségedet most még jobban megmutattad, mint korábban, mert nem jártál az ifjak után, sem szegény, sem gazdag után."
  },
  {
    "number": "11",
    "text": "Ne félj hát, leányom, mindent megteszek érted, amit csak mondasz, hiszen mindenki tudja népem kapujában, hogy derék asszony vagy."
  },
  {
    "number": "12",
    "text": "Igaz ugyan, hogy közeli rokon vagyok, de van egy nálam közelebbi rokonod is."
  },
  {
    "number": "13",
    "text": "Maradj itt éjszakára, és ha holnap az vállalja érted a rokoni kötelezettségét, hát vállalja! De ha nem akarja vállalni érted a rokoni kötelezettséget, akkor, az élő  Úrra mondom, én vállalom! Feküdj hát itt reggelig!"
  },
  {
    "number": "14",
    "text": "Visszafeküdt hát a lábához reggelig. De fölkelt, mielőtt az emberek fölismerhették volna egymást, mert Bóáz úgy gondolta: Ki ne tudódjék, hogy ez az asszony idejött a szérűre!"
  },
  {
    "number": "15",
    "text": "Akkor ezt mondta: Add csak a rajtad levő nagykendőt, és tartsd ide! Ő odatartotta, Bóáz pedig kimért hat mérték árpát, és feladta a vállára; ő maga pedig bement a városba."
  },
  {
    "number": "16",
    "text": "Amikor Ruth hazaért az anyósához, az megkérdezte: Mi történt, leányom? Ő pedig elbeszélte neki mindazt, amit a férfi vele tett,"
  },
  {
    "number": "17",
    "text": "majd ezt mondta: Ezt a hat mérték árpát adta nekem ezekkel a szavakkal: Ne menj üres kézzel az anyósodhoz!"
  },
  {
    "number": "18",
    "text": "Naomi akkor azt mondta: Maradj nyugton, lányom, amíg meg nem tudod, hogyan dől el ez a dolog. Mert nem nyugszik az a férfi, amíg végére nem jár még ma ennek a dolognak."
  }
]