[
  {
    "number": "1",
    "text": "Miután megmenekültünk, akkor tudtuk meg, hogy Máltának hívják ezt a szigetet."
  },
  {
    "number": "2",
    "text": "A barbárok nem mindennapi emberséget tanúsítottak irántunk, mert tüzet raktak, és a ránk zúduló eső és a hideg miatt mindnyájunkat befogadtak."
  },
  {
    "number": "3",
    "text": "Amikor Pál összegyűjtött egy csomó rőzsét, és a tűzre tette, a meleg miatt egy vipera bújt ki belőle, és a kezébe mart."
  },
  {
    "number": "4",
    "text": "Amikor a barbárok meglátták a kezéről lecsüngő mérges kígyót, így szóltak egymáshoz: Bizonyára gyilkos ez az ember, aki a tengerből kimenekült ugyan, de az isteni bosszúállás nem engedi, hogy életben maradjon."
  },
  {
    "number": "5",
    "text": "Ő azonban lerázta a kígyót a tűzbe, és semmi baja sem esett."
  },
  {
    "number": "6",
    "text": "Azok pedig azt várták, hogy feldagad, vagy hirtelen holtan esik össze. Mikor azonban hosszas várakozás után azt látták, hogy nem történik semmi baja, megváltozott a véleményük, és azt mondták róla, hogy isten."
  },
  {
    "number": "7",
    "text": "Azon a környéken volt a sziget elöljárójának, Publiusznak a birtoka, aki befogadott minket, és három napon át nagyon barátságosan megvendégelt."
  },
  {
    "number": "8",
    "text": "Történt pedig, hogy Publiusz apja lázrohamoktól és vérhastól gyötörve ágynak esett. Pál bement hozzá, és miután imádkozott, rátette a kezét, és meggyógyította."
  },
  {
    "number": "9",
    "text": "Miután ez megtörtént, a többi beteg szigetlakó is odament hozzá, és ő meggyógyította őket."
  },
  {
    "number": "10",
    "text": "Ezek nagy megbecsülésben részesítettek minket, és amikor elhajóztunk, elláttak bennünket minden szükséges dologgal."
  },
  {
    "number": "11",
    "text": "Három hónap múlva azután elindultunk egy alexandriai hajón, amely a szigeten telelt, és amelynek címerében a Dioszkuroszok voltak."
  },
  {
    "number": "12",
    "text": "Szirakúzába érkezve ott maradtunk három napig."
  },
  {
    "number": "13",
    "text": "Innen a part mentén hajózva megérkeztünk Régiumba, és mivel egy nap múlva feltámadt a déli szél, másnap Puteoliba értünk."
  },
  {
    "number": "14",
    "text": "Itt testvéreket találtunk, akik kértek, hogy maradjunk náluk hat napig. Így érkeztünk Rómába."
  },
  {
    "number": "15",
    "text": "Mikor az ottani testvérek hallottak érkezésünkről, elénk jöttek Appiusz fórumáig és Trész Tabernéig. Amikor Pál meglátta őket, hálát adott Istennek, és megtelt bizakodással."
  },
  {
    "number": "16",
    "text": "Amikor megérkeztünk Rómába, Pálnak megengedték, hogy külön lakjék az őt őrző katonával."
  },
  {
    "number": "17",
    "text": "Három nap múlva magához hívatta a zsidók ottani elöljáróit. Amikor ezek összegyűltek, így szólt hozzájuk: Férfiak, testvéreim, bár semmit sem vétkeztem e nép ellen, vagy ősi szokásaik ellen, Jeruzsálemben mégis foglyul adtak engem a rómaiak kezébe."
  },
  {
    "number": "18",
    "text": "Miután ezek kihallgattak, szabadon akartak bocsátani, mert semmi halállal büntetendő vétek nincs bennem."
  },
  {
    "number": "19",
    "text": "Mivel azonban ez ellen tiltakoztak a zsidók, kénytelen voltam fellebbezni a császárhoz, de nem azért, mintha népem ellen akarnék vádaskodni."
  },
  {
    "number": "20",
    "text": "Emiatt kértem, hogy láthassalak titeket, és beszélhessek veletek, hiszen Izráel reménységéért viselem ezt a láncot."
  },
  {
    "number": "21",
    "text": "Ők pedig ezt mondták: Mi sem levelet nem kaptunk rólad Júdeából, sem a testvérek közül nem jött ide senki, és nem jelentett vagy mondott rólad semmi rosszat."
  },
  {
    "number": "22",
    "text": "Helyesnek tartjuk tehát, hogy tőled halljuk meg, hogyan gondolkozol. Mert erről az irányzatról tudjuk, hogy mindenfelé ellenzik."
  },
  {
    "number": "23",
    "text": "Kitűztek tehát számára egy napot, és akkor sokan eljöttek hozzá a szállására. Pál bizonyságot tett előttük az Isten országáról, és reggeltől estig igyekezett őket meggyőzni Jézusról Mózes törvénye és a próféták alapján."
  },
  {
    "number": "24",
    "text": "Egyesek hittek a beszédének, mások pedig nem hittek."
  },
  {
    "number": "25",
    "text": "Mivel nem értettek egyet egymással, szétoszlottak, és ekkor Pál ezt az egy igét mondta nekik: Helyesen szólt a Szentlélek Ézsaiás próféta által atyáitokról:"
  },
  {
    "number": "26",
    "text": "„Menj el ehhez a néphez, és mondd meg: Hallván halljatok, de ne értsetek, látván lássatok, de ne ismerjetek!"
  },
  {
    "number": "27",
    "text": "Mert megkövéredett e nép szíve, fülükkel nehezen hallanak, szemüket behunyták, hogy szemükkel ne lássanak, fülükkel ne halljanak, szívükkel ne értsenek, hogy meg ne térjenek, és meg ne gyógyítsam őket.”"
  },
  {
    "number": "28",
    "text": "Vegyétek tehát tudomásul, hogy a pogányoknak küldetett el Istennek ez az üdvössége! Ők pedig meg is fogják azt hallani."
  },
  {
    "number": "29",
    "text": "Miután ezt mondta, a zsidók maguk között sokat vitatkozva eltávoztak."
  },
  {
    "number": "30",
    "text": "Ő pedig ott maradt két teljes esztendeig saját bérelt szállásán, és fogadta mindazokat, akik felkeresték."
  },
  {
    "number": "31",
    "text": "Hirdette az Isten országát, és tanított az Úr Jézus Krisztusról teljes bátorsággal, minden akadályoztatás nélkül."
  }
]