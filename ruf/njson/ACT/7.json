[
  {
    "number": "1",
    "text": "A főpap megkérdezte: Valóban így van ez?"
  },
  {
    "number": "2",
    "text": "Ő erre így szólt: Férfiak, testvérek és atyák, halljátok! A dicsőség Istene megjelent a mi atyánknak, Ábrahámnak, amikor Mezopotámiában volt, mielőtt letelepedett Háránban,"
  },
  {
    "number": "3",
    "text": "és ezt mondta neki: Menj ki földedről és rokonaid közül, és menj arra a földre, amelyet mutatok neked."
  },
  {
    "number": "4",
    "text": "Ekkor kiment a káldeusok földjéről, és letelepedett Háránban. Miután pedig meghalt az apja, Isten elvezette őt erre a földre, amelyen ti most laktok."
  },
  {
    "number": "5",
    "text": "Nem adott neki ebből örökségül egy talpalatnyi földet sem, de megígérte, hogy birtokul adja azt neki és utódainak, pedig nem volt gyermeke."
  },
  {
    "number": "6",
    "text": "Így mondta meg Isten, hogy utódai jövevények lesznek idegen földön, rabszolgává teszik és nyomorgatják őket négyszáz esztendeig."
  },
  {
    "number": "7",
    "text": "De ezt a népet, amelynek szolgálnak, ítélettel sújtom, így szólt az Isten, ők pedig ezek után kiszabadulnak, és szolgálni fognak nekem ezen a helyen."
  },
  {
    "number": "8",
    "text": "A körülmetélés szövetségét is adta neki. Így nemzette Ábrahám Izsákot, és körülmetélte őt a nyolcadik napon, Izsák pedig Jákóbot, Jákób pedig a tizenkét ősatyát."
  },
  {
    "number": "9",
    "text": "Az ősatyák pedig féltékenykedtek Józsefre, és eladták Egyiptomba, de Isten vele volt."
  },
  {
    "number": "10",
    "text": "Megszabadította őt minden nyomorúságából, kedvessé és bölccsé tette Egyiptom királya, a fáraó előtt, és kormányzóvá emelte Egyiptom és a fáraó egész háza fölé."
  },
  {
    "number": "11",
    "text": "Éhínség támadt egész Egyiptomban és Kánaánban, és olyan nagy nyomorúság, hogy atyáink sem találtak élelmet."
  },
  {
    "number": "12",
    "text": "Amikor azonban meghallotta Jákób, hogy van gabona Egyiptomban, elküldte először atyáinkat."
  },
  {
    "number": "13",
    "text": "A második alkalommal József megismertette magát testvéreivel, és így a fáraó tudomására jutott József származása."
  },
  {
    "number": "14",
    "text": "József pedig magához hívatta atyját, Jákóbot és hetvenöt főből álló egész rokonságát."
  },
  {
    "number": "15",
    "text": "Így ment le Jákób Egyiptomba, ott halt meg ő és a mi atyáink is."
  },
  {
    "number": "16",
    "text": "Átvitték őket Sikembe, és elhelyezték abban a sírban, amelyet Ábrahám ezüstpénzért vásárolt Emór fiaitól Sikemben."
  },
  {
    "number": "17",
    "text": "Amint közeledett az ígéret beteljesülésének ideje, amelyet Isten kijelentett Ábrahámnak, a nép egyre szaporodott és sokasodott Egyiptomban,"
  },
  {
    "number": "18",
    "text": "amíg csak más király nem lett Egyiptomban, aki nem tudott Józsefről."
  },
  {
    "number": "19",
    "text": "Ez a király álnokul bánt népünkkel, és azzal sújtotta atyáinkat, hogy ki kellett tenniük csecsemőiket, hogy ne maradjanak életben."
  },
  {
    "number": "20",
    "text": "Ebben az időben született Mózes, aki kedves volt az Istennek. Három hónapig nevelték apja házában,"
  },
  {
    "number": "21",
    "text": "amikor pedig kitették, a fáraó leánya magához vette, és saját fiaként neveltette."
  },
  {
    "number": "22",
    "text": "Megtanították Mózest az egyiptomiak minden bölcsességére, és kiváló volt mind szavaiban, mind tetteiben."
  },
  {
    "number": "23",
    "text": "Amikor pedig betöltötte a negyvenedik életévét, az a gondolata támadt, hogy meglátogatja testvéreit, Izráel fiait."
  },
  {
    "number": "24",
    "text": "Amikor meglátta, hogy az egyiket bántalmazzák, védelmére kelt, bosszút állt az elnyomottért, és leütötte az egyiptomit."
  },
  {
    "number": "25",
    "text": "Azt gondolta, megértik a testvérei, hogy Isten az ő keze által szabadítja meg őket. De nem értették meg."
  },
  {
    "number": "26",
    "text": "Másnap éppen veszekedtek, amikor megjelent közöttük, ki akarta őket békíteni, és ezt mondta: Férfiak, testvérek vagytok, miért bántjátok egymást?"
  },
  {
    "number": "27",
    "text": "De az, aki bántalmazta testvérét, ellökte őt magától, és ezt mondta: Ki tett téged elöljáróvá és bíróvá közöttünk?"
  },
  {
    "number": "28",
    "text": "Talán meg akarsz ölni bennünket, mint ahogyan tegnap megölted az egyiptomit?"
  },
  {
    "number": "29",
    "text": "Mózes ezt hallva elmenekült, és jövevény lett Midján földjén, ahol két fia született."
  },
  {
    "number": "30",
    "text": "Negyven esztendő elteltével a Sínai-hegy pusztájában megjelent neki egy angyal csipkebokor tüzének lángjában."
  },
  {
    "number": "31",
    "text": "Amikor Mózes meglátta, csodálkozott a látomáson, de amint feléje tartott, hogy megnézze, megszólalt az Úr hangja:"
  },
  {
    "number": "32",
    "text": "Én vagyok a te atyáid Istene, Ábrahám, Izsák és Jákób Istene. Mózes megrémült, és nem mert odanézni;"
  },
  {
    "number": "33",
    "text": "az Úr pedig ezt mondta: Oldd le a sarut a lábadról, mert ez a hely, amelyen állsz, szent föld."
  },
  {
    "number": "34",
    "text": "Látván láttam népem nyomorúságát Egyiptomban, és meghallottam sóhajtozását, le is szálltam, hogy megszabadítsam őket. És most menj, elküldelek Egyiptomba."
  },
  {
    "number": "35",
    "text": "Ezt a Mózest, akit megtagadtak, amikor ezt mondták: Ki tett téged fejedelemmé és bíróvá? – őt küldte el az Isten elöljáróul és szabadítóul az angyal által, aki megjelent neki a csipkebokorban."
  },
  {
    "number": "36",
    "text": "Ő hozta ki őket, ő tett csodákat és jeleket Egyiptom földjén, a Vörös-tengeren és a pusztában negyven esztendeig."
  },
  {
    "number": "37",
    "text": "Ez az a Mózes, aki azt mondta Izráel fiainak: Prófétát támaszt nektek az Isten testvéreitek közül, olyat, mint én."
  },
  {
    "number": "38",
    "text": "Ő az, aki ott volt a gyülekezet előtt a pusztában atyáink és az angyal között, aki szólt hozzá a Sínai-hegyen: ő vette át az élő igéket, hogy átadja nekünk."
  },
  {
    "number": "39",
    "text": "Neki nem akartak engedelmeskedni atyáink, hanem elutasították maguktól, és visszafordultak szívükben Egyiptom felé,"
  },
  {
    "number": "40",
    "text": "amikor ezt mondták Áronnak: Készíts nekünk isteneket, hogy előttünk járjanak, mert nem tudjuk, mi történt Mózessel, aki minket kivezetett Egyiptom földjéről."
  },
  {
    "number": "41",
    "text": "Elkészítették a borjút azokban a napokban, és áldozatot vittek a bálványnak, és gyönyörködtek kezük munkájában."
  },
  {
    "number": "42",
    "text": "Isten pedig elfordult tőlük, és kiszolgáltatta őket arra, hogy imádják az ég csillagseregét, amint meg van írva a próféták könyvében: „Véres- és égőáldozatot hoztál-e nekem negyven esztendeig a pusztában, Izráel háza?"
  },
  {
    "number": "43",
    "text": "Sőt inkább hordoztátok Molok sátorát és isteneteknek, Romfának a csillagát, azokat a képeket, amelyeket készítettetek, hogy leboruljatok előttük. Száműzlek ezért titeket Babilonon túlra.”"
  },
  {
    "number": "44",
    "text": "A bizonyság sátora ott volt atyáinknál a pusztában, amint parancsolta az, aki azt mondta Mózesnek, hogy készítse el arra a mintára, amelyet látott."
  },
  {
    "number": "45",
    "text": "Ezt átvették atyáink, és behozták Józsuéval, amikor elfoglalták a pogány népek földjét, akiket kiűzött az Isten atyáink elől. Így volt ez egészen Dávid idejéig,"
  },
  {
    "number": "46",
    "text": "aki kegyelmet talált az Isten színe előtt, és könyörgött, hogy lakóhelyet találhasson Jákób Istenének,"
  },
  {
    "number": "47",
    "text": "de Salamon épített neki házat."
  },
  {
    "number": "48",
    "text": "A Magasságos azonban nem emberkéz alkotásaiban lakik, amint a próféta mondja:"
  },
  {
    "number": "49",
    "text": "„A menny az én trónusom, a föld pedig lábam zsámolya. Miféle házat építhetnél nekem – mondja az Úr –, vagy hol van az én nyugalmam helye?"
  },
  {
    "number": "50",
    "text": "Nem az én kezem alkotta-e mindezt?”"
  },
  {
    "number": "51",
    "text": "Ti keménynyakú, körülmetéletlen szívű és fülű emberek, mindig ellene szegültök a Szentléleknek, atyáitokhoz hasonlóan ti is."
  },
  {
    "number": "52",
    "text": "A próféták közül kit nem üldöztek a ti atyáitok? Meg is ölték azokat, akik megjövendölték az Igaznak eljövetelét. Most pedig ti az ő árulóivá és gyilkosaivá lettetek,"
  },
  {
    "number": "53",
    "text": "akik bár angyalok által kaptátok a törvényt, mégsem tartottátok meg."
  },
  {
    "number": "54",
    "text": "Amikor ezeket hallották, haragra gerjedtek szívükben, és fogukat csikorgatták ellene."
  },
  {
    "number": "55",
    "text": "Ő azonban Szentlélekkel telve az égre függesztette tekintetét, és látta Isten dicsőségét és Jézust, amint Isten jobbja felől áll."
  },
  {
    "number": "56",
    "text": "Ekkor így szólt: Íme, látom a megnyílt eget és az Emberfiát, amint Isten jobbja felől áll."
  },
  {
    "number": "57",
    "text": "Akkor azok hangosan kiáltoztak, bedugták a fülüket, és egy akarattal rárohantak,"
  },
  {
    "number": "58",
    "text": "azután kiűzték a városon kívülre, és megkövezték. A tanúk pedig egy Saul nevű ifjú lába elé tették le felsőruháikat."
  },
  {
    "number": "59",
    "text": "Amikor megkövezték Istvánt, az így imádkozott: Uram, Jézus, vedd magadhoz lelkemet!"
  },
  {
    "number": "60",
    "text": "Azután térdre esett, és hangosan felkiáltott: Uram, ne ródd fel nekik ezt a bűnt! És amikor ezt mondta, meghalt."
  }
]