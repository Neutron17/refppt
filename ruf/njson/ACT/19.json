[
  {
    "number": "1",
    "text": "Amíg Apollós Korinthusban volt, Pál végigjárva a felső vidékeket, Efezusba érkezett. Ott néhány tanítványra talált,"
  },
  {
    "number": "2",
    "text": "és így szólt hozzájuk: Kaptatok-e Szentlelket, amikor hívőkké lettetek? Ők így feleltek: Hiszen még azt sem hallottuk, hogy van Szentlélek."
  },
  {
    "number": "3",
    "text": "Ezután megkérdezte tőlük: Akkor milyen keresztséget kaptatok? János keresztségét – válaszolták ezek."
  },
  {
    "number": "4",
    "text": "Pál ekkor így szólt: János, amikor keresztelt, megtérést követelt, de azt mondta a népnek, hogy abban higgyenek, aki utána jön, azaz Jézusban."
  },
  {
    "number": "5",
    "text": "Amikor ezt meghallották, megkeresztelkedtek az Úr Jézus nevére."
  },
  {
    "number": "6",
    "text": "És amikor Pál rájuk tette a kezét, leszállt rájuk a Szentlélek, úgyhogy különböző nyelveken szóltak, és prófétáltak."
  },
  {
    "number": "7",
    "text": "Ezek a férfiak pedig összesen mintegy tizenketten voltak."
  },
  {
    "number": "8",
    "text": "Azután eljárt a zsinagógába, ahol három hónapon át bátran szólt, vitázott, és igyekezett meggyőzni őket az Isten országának dolgairól."
  },
  {
    "number": "9",
    "text": "Amikor pedig egyesek ellenálltak és nem hittek, sőt gyalázták az Úr útját az egész nép előtt, otthagyta őket, a tanítványokat is távol tartotta tőlük, és mindennap egy Tirannosz nevű ember iskolájában tanított."
  },
  {
    "number": "10",
    "text": "Ez két éven át tartott, úgyhogy mindazok, akik Ázsiában laktak, meghallották az Úr igéjét, mind a zsidók, mind a görögök."
  },
  {
    "number": "11",
    "text": "Isten pedig nem mindennapi csodákat tett Pál keze által;"
  },
  {
    "number": "12",
    "text": "úgyhogy még levetett kendőit vagy kötényeit is elvitték a betegekhez, és a betegségek eltávoztak tőlük, a gonosz lelkek pedig kimentek belőlük."
  },
  {
    "number": "13",
    "text": "Erre a vándorló zsidó ördögűzők közül is megkísérelték néhányan, hogy a gonosz lelkektől megszállottak felett kimondják az Úr Jézus nevét. Így szóltak: Kényszerítünk titeket arra a Jézusra, akit Pál hirdet!"
  },
  {
    "number": "14",
    "text": "Egy Szkéva nevű zsidó főpap hét fia is ezt tette."
  },
  {
    "number": "15",
    "text": "A gonosz lélek azonban így válaszolt nekik: Jézust ismerem, Pálról is tudok, de ti kik vagytok?"
  },
  {
    "number": "16",
    "text": "Az az ember pedig, akiben a gonosz lélek volt, rájuk ugrott, legyűrte őket, és föléjük kerekedett, úgyhogy mezítelenül és sebesülten futottak ki abból a házból."
  },
  {
    "number": "17",
    "text": "Tudomására jutott ez minden Efezusban lakó zsidónak és görögnek, úgyhogy félelem szállta meg mindnyájukat, és magasztalták az Úr Jézus nevét."
  },
  {
    "number": "18",
    "text": "A hívők közül is sokan eljöttek, megvallották és elbeszélték ilyenféle mesterkedéseiket."
  },
  {
    "number": "19",
    "text": "Sokan, akik varázslással foglalkoztak, összehordták könyveiket, és mindenki szeme láttára elégették. Amikor kiszámították a könyvek értékét, ötvenezer ezüstpénzre becsülték."
  },
  {
    "number": "20",
    "text": "Így az Úr ereje által az ige hatalmasan terjedt és megerősödött."
  },
  {
    "number": "21",
    "text": "Amikor mindez megtörtént, Pál elhatározta a Lélek által, hogy Makedóniát és Akháját bejárva, Jeruzsálembe megy. Így szólt: Ha ott már voltam, Rómát is meg kell látnom."
  },
  {
    "number": "22",
    "text": "Elküldött Makedóniába kettőt azok közül, akik neki szolgáltak, Timóteust és Erasztoszt, ő pedig egy ideig Ázsiában maradt."
  },
  {
    "number": "23",
    "text": "Abban az időben nem csekély zavargás támadt az Úr útja miatt."
  },
  {
    "number": "24",
    "text": "Mert egy Demeter nevű ötvös, aki ezüstből kis Artemisz-templomokat készített, nem csekély keresethez juttatta a kézműveseket."
  },
  {
    "number": "25",
    "text": "Ez az ember összegyűjtötte a kézműveseket, valamint a hasonló foglalkozásúakat, és így szólt hozzájuk: Férfiak, tudjátok, hogy ebből a mesterségből származik a mi jólétünk."
  },
  {
    "number": "26",
    "text": "De látjátok és halljátok, hogy nemcsak Efezusban, hanem szinte egész Ázsiában nagy tömeget nyert meg és vezetett félre ez a Pál, aki azt mondja, hogy amiket emberkéz alkot, azok nem istenek."
  },
  {
    "number": "27",
    "text": "Nemcsak az a veszély fenyeget azonban, hogy a mesterségünk csődbe jut, hanem az is, hogy a nagy istennőnek, Artemisznek a templomát is semmibe veszik, és így ő, akit egész Ázsia és az egész földkerekség tisztel, el fogja veszteni dicsőségét."
  },
  {
    "number": "28",
    "text": "Amikor ezeket hallották, haragra gerjedtek, és így kiáltoztak: Nagy az efezusi Artemisz!"
  },
  {
    "number": "29",
    "text": "A zűrzavar kiterjedt az egész városra. Majd megragadva a makedón Gájuszt és Arisztarkhoszt, Pál útitársait, egy akarattal a színházba rohantak."
  },
  {
    "number": "30",
    "text": "Pál is be akart menni a nép közé, de őt nem engedték a tanítványok."
  },
  {
    "number": "31",
    "text": "Néhány tartományi főtisztviselő, aki barátja volt, szintén üzent neki, és kérte, hogy ne menjen el a színházba."
  },
  {
    "number": "32",
    "text": "Ott pedig az egyik ezt, a másik azt kiáltozta, a gyűlésben ugyanis nagy volt a zűrzavar, és a legtöbben azt sem tudták, miért jöttek össze."
  },
  {
    "number": "33",
    "text": "A tömegből előszólították Alexandroszt, mivel a zsidók őt tuszkolták előre; Alexandrosz pedig intett a kezével, hogy védőbeszédet akar mondani a nép előtt."
  },
  {
    "number": "34",
    "text": "De amikor felismerték, hogy zsidó, egyetlen kiáltás tört ki mindenkiből, és ezt lehetett hallani mintegy két órán át: Nagy az efezusi Artemisz!"
  },
  {
    "number": "35",
    "text": "Végre a város jegyzője lecsendesítette a sokaságot, és így szólt: Efezusi férfiak, van-e olyan ember, aki ne tudná, hogy Efezus városa a nagy istennő, Artemisz templomának és az ő égből leszállt képének az őrizője?"
  },
  {
    "number": "36",
    "text": "Mivel tehát ezt senki nem vitathatja, nyugodjatok meg, és ne kövessetek el semmiféle meggondolatlanságot!"
  },
  {
    "number": "37",
    "text": "Mert idehoztátok ezeket az embereket, akik nem templomrablók, és nem is káromolják a mi istennőnket."
  },
  {
    "number": "38",
    "text": "Ha tehát Demeternek és a hozzá tartozó kézműveseknek panaszuk van valaki ellen, vannak törvénykezési napok, és vannak helytartók, pereljenek ott egymással!"
  },
  {
    "number": "39",
    "text": "Ha pedig ezenkívül van valami kívánságotok, azt törvényes népgyűlésen kell elintézni."
  },
  {
    "number": "40",
    "text": "Mert így is az a veszély fenyeget minket, hogy lázadással vádolnak a mai nap miatt, nincs ugyanis semmiféle ok, amellyel meg tudnánk magyarázni ezt a csődületet. Ezeket mondva feloszlatta a gyűlést."
  }
]