[
  {
    "number": "1",
    "text": "Férfiak, testvérek és atyák, hallgassátok meg védekezésemet, amelyet most hozzátok intézek!"
  },
  {
    "number": "2",
    "text": "Mikor hallották, hogy héber nyelven szól hozzájuk, még jobban elcsendesedtek. Aztán így folytatta:"
  },
  {
    "number": "3",
    "text": "Én zsidó ember vagyok, a kilikiai Tarzuszban születtem, de ebben a városban növekedtem fel, Gamáliél lábainál kaptam nevelést az ősi törvény szigora szerint, Isten buzgó híve voltam, ahogyan ma ti mindnyájan."
  },
  {
    "number": "4",
    "text": "E tanítás követőit halálra üldöztem, megkötöztem, és börtönbe juttattam férfiakat és nőket is."
  },
  {
    "number": "5",
    "text": "Tanúm erre a főpap és a vének egész tanácsa, akiktől leveleket is kaptam a testvérekhez, és elmentem Damaszkuszba, hogy az ott lévőket is megkötözve hozzam Jeruzsálembe, hogy megkapják büntetésüket."
  },
  {
    "number": "6",
    "text": "Történt pedig, hogy amikor úton voltam, és Damaszkuszhoz közeledtem, déltájban hirtelen vakító fényesség sugárzott le rám az égből."
  },
  {
    "number": "7",
    "text": "A földre estem, és hangot hallottam, amely így szólt: Saul, Saul, miért üldözöl engem?"
  },
  {
    "number": "8",
    "text": "Én pedig megkérdeztem: Ki vagy, Uram? És ő így szólt hozzám: Én vagyok a názáreti Jézus, akit te üldözöl."
  },
  {
    "number": "9",
    "text": "Akik velem voltak, a fényt ugyan látták, de a velem beszélő hangját nem hallották."
  },
  {
    "number": "10",
    "text": "Ezt kérdeztem akkor: Mit tegyek, Uram? Az Úr pedig azt felelte nekem: Kelj fel, menj Damaszkuszba, és ott megmondják neked mindazt, amit Isten elrendelt, hogy megtedd."
  },
  {
    "number": "11",
    "text": "Mivel pedig annak a fényességnek a ragyogása miatt nem láttam, a velem lévők kézen fogva vezettek, úgy mentem be Damaszkuszba."
  },
  {
    "number": "12",
    "text": "Egy bizonyos Anániás pedig, aki törvény szerint élő kegyes férfi, aki mellett bizonyságot tesznek az ott lakó zsidók mind,"
  },
  {
    "number": "13",
    "text": "eljött hozzám, elém állt, és így szólt: Testvérem, Saul, láss! És én abban a pillanatban ismét láttam, és rátekintettem."
  },
  {
    "number": "14",
    "text": "Ő pedig ezt mondta nekem: Atyáink Istene választott ki téged, hogy megismerd az ő akaratát, meglásd az Igazat, és hangot hallj az ő ajkáról."
  },
  {
    "number": "15",
    "text": "Mert az ő tanúja leszel minden ember előtt arról, amiket láttál és hallottál."
  },
  {
    "number": "16",
    "text": "Most tehát miért késlekedsz? Kelj fel, keresztelkedj meg, mosd le bűneidet, segítségül híva az Úr nevét."
  },
  {
    "number": "17",
    "text": "Történt azután, hogy visszatértem Jeruzsálembe, és a templomban imádkoztam: révületbe estem,"
  },
  {
    "number": "18",
    "text": "és láttam őt, aki ezt mondta nekem: Siess, és menj ki hamar Jeruzsálemből, mert nem fogadják el a rólam való bizonyságtételedet."
  },
  {
    "number": "19",
    "text": "Én így szóltam: Uram, ők tudják, hogy én voltam az, aki börtönbe vetettem és zsinagógáról zsinagógára járva megverettem a benned hívőket."
  },
  {
    "number": "20",
    "text": "Amikor pedig kiontották Istvánnak, a te vértanúdnak a vérét, magam is ott álltam, helyeseltem az ő megölését, és őriztem azoknak a ruháját, akik megölték."
  },
  {
    "number": "21",
    "text": "De ő azt mondta nekem: Eredj el, mert én messze küldelek téged, a népek közé."
  },
  {
    "number": "22",
    "text": "Eddig a kijelentésig hallgatták, de akkor így kezdtek kiáltozni: Töröld el a föld színéről az ilyet, mert nem szabad neki élnie!"
  },
  {
    "number": "23",
    "text": "Kiáltoztak, ruháikat eldobálták, és port szórtak a levegőbe."
  },
  {
    "number": "24",
    "text": "Az ezredes ezért elrendelte, hogy vigyék a várba, és meghagyta, hogy korbáccsal vallassák ki: hadd tudja meg, miért kiáltoztak így ellene."
  },
  {
    "number": "25",
    "text": "Amikor pedig szíjakkal lekötözték, ezt kérdezte Pál az ott álló századostól: Szabad-e római polgárt ítélet nélkül megkorbácsolnotok?"
  },
  {
    "number": "26",
    "text": "Amikor ezt meghallotta a százados, az ezredeshez ment, és jelentést tett neki: Mit akarsz tenni? Hiszen ez az ember római polgár."
  },
  {
    "number": "27",
    "text": "Erre az ezredes odament, és megkérdezte tőle: Mondd meg nekem: csakugyan római polgár vagy? Ő így felelt: Az vagyok."
  },
  {
    "number": "28",
    "text": "Az ezredes így szólt: Én nagy összegért szereztem meg ezt a polgárjogot. Pál ezt mondta: Én viszont beleszülettem."
  },
  {
    "number": "29",
    "text": "Ekkor azonnal félreálltak mellőle azok, akik vallatni akarták. Sőt az ezredes is megijedt, amikor megtudta, hogy római polgár az, akit megkötöztetett."
  },
  {
    "number": "30",
    "text": "Másnap aztán meg akarta tudni a valóságot arról, hogy mivel vádolják a zsidók, levétette tehát bilincseit, és megparancsolta, hogy gyűljenek össze a főpapok és az egész nagytanács. Ekkor lehozatta Pált, és eléjük állította."
  }
]