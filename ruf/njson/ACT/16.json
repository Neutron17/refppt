[
  {
    "number": "1",
    "text": "Így jutott el Derbébe, majd Lisztrába is. Volt ott egy Timóteus nevű tanítvány, egy hívő zsidó asszonynak és egy görög apának a fia,"
  },
  {
    "number": "2",
    "text": "akiről jó bizonyságot tettek a lisztrai és ikóniumi testvérek."
  },
  {
    "number": "3",
    "text": "Pál magával akarta őt vinni, ezért az ott lakó zsidókra való tekintettel körülmetélte őt. Mert mindenki tudta, hogy az apja görög volt."
  },
  {
    "number": "4",
    "text": "Amikor végigjárták a városokat, átadták nekik azokat a határozatokat, amelyeket a jeruzsálemi apostolok és vének hoztak, hogy tartsák meg azokat."
  },
  {
    "number": "5",
    "text": "A gyülekezetek pedig erősödtek a hitben, és naponként gyarapodtak lélekszámban."
  },
  {
    "number": "6",
    "text": "Azután átmentek Frígia és Galácia földjén, mivel a Szentlélek nem engedte nekik, hogy hirdessék az igét Ázsiában."
  },
  {
    "number": "7",
    "text": "Amikor Míszia felé mentek, Bitiniába próbáltak eljutni, de Jézus Lelke nem engedte őket."
  },
  {
    "number": "8",
    "text": "Ezért Míszián áthaladva lementek Tróászba."
  },
  {
    "number": "9",
    "text": "Egy éjjel látomás jelent meg Pálnak: egy makedón férfi állt előtte, és ezekkel a szavakkal kérlelte őt: Jöjj át Makedóniába, légy segítségünkre!"
  },
  {
    "number": "10",
    "text": "A látomás után nyomban igyekeztünk elmenni Makedóniába, mert megértettük: Isten oda hívott minket, hogy hirdessük nekik az evangéliumot."
  },
  {
    "number": "11",
    "text": "Elhajóztunk tehát Tróászból; egyenesen Szamotrakéba mentünk, másnap Neapoliszba,"
  },
  {
    "number": "12",
    "text": "onnan pedig Filippibe, amely Makedónia vidékének első városa, római település volt. Néhány napot ebben a városban töltöttünk."
  },
  {
    "number": "13",
    "text": "Szombaton kimentünk a városkapun kívülre, egy folyó mellé, ahol tudomásunk szerint imádkozni szoktak. Leültünk, és szóltunk az egybegyűlt asszonyokhoz."
  },
  {
    "number": "14",
    "text": "Hallgatott minket egy Lídia nevű istenfélő asszony, egy Thiatirából való bíborárus, akinek az Úr megnyitotta a szívét, hogy figyeljen arra, amit Pál mond."
  },
  {
    "number": "15",
    "text": "Amikor pedig háza népével együtt megkeresztelkedett, azt kérte: Ha úgy látjátok, hogy az Úr híve vagyok, jöjjetek, és szálljatok meg a házamban! És kérlelt bennünket."
  },
  {
    "number": "16",
    "text": "Történt pedig egyszer, hogy amikor az imádkozás helyére mentünk, egy szolgálóleány jött velünk szembe, akiben jövendőmondó lélek volt, és jóslásával nagy hasznot hajtott gazdáinak."
  },
  {
    "number": "17",
    "text": "Követte Pált és minket, és így kiáltozott: Ezek az emberek a magasságos Isten szolgái, akik az üdvösség útját hirdetik nektek!"
  },
  {
    "number": "18",
    "text": "Ezt több napon át művelte. Mivel Pált bosszantotta ez, megfordult, és ezt mondta a léleknek: Parancsolom neked Jézus Krisztus nevében, hogy menj ki belőle! És az még abban az órában kiment belőle."
  },
  {
    "number": "19",
    "text": "Amikor pedig látták a gazdái, hogy odalett az, amiből hasznot reméltek, megragadva Pált és Szilászt, a hatóság elé, a főtérre hurcolták őket."
  },
  {
    "number": "20",
    "text": "Azután az elöljárók elé vezették őket, és ezt mondták: Ezek az emberek felforgatják a városunkat."
  },
  {
    "number": "21",
    "text": "Zsidók lévén, olyan szokásokat hirdetnek, amelyeket nekünk nem szabad sem átvennünk, sem követnünk, mert rómaiak vagyunk."
  },
  {
    "number": "22",
    "text": "Velük együtt a sokaság is rájuk támadt, az elöljárók pedig letépették ruhájukat, és megbotoztatták őket."
  },
  {
    "number": "23",
    "text": "Sok ütést mértek rájuk, majd börtönbe vetették őket, és megparancsolták a börtönőrnek, hogy gondosan őrizze őket."
  },
  {
    "number": "24",
    "text": "Az pedig, mivel ilyen parancsot kapott, a belső börtönbe vetette őket, és a lábukat kalodába zárta."
  },
  {
    "number": "25",
    "text": "Éjféltájban Pál és Szilász imádkozott, és énekkel magasztalta az Istent, a foglyok pedig hallgatták őket."
  },
  {
    "number": "26",
    "text": "Ekkor hirtelen nagy földrengés támadt, úgyhogy megrendültek a börtön alapjai, hirtelen kinyílt minden ajtó, és mindegyikükről lehulltak a bilincsek."
  },
  {
    "number": "27",
    "text": "Amikor a börtönőr felriadt álmából, és meglátta, hogy nyitva vannak a börtönajtók, kivonta a kardját, és végezni akart magával, mert azt hitte, hogy megszöktek a foglyok."
  },
  {
    "number": "28",
    "text": "Pál azonban hangosan rákiáltott: Ne tégy kárt magadban, mert valamennyien itt vagyunk!"
  },
  {
    "number": "29",
    "text": "Ekkor az világosságot kért, berohant, és remegve borult Pál és Szilász elé;"
  },
  {
    "number": "30",
    "text": "majd kivezette őket, és ezt kérdezte: Uraim, mit kell cselekednem, hogy üdvözüljek? Ők pedig így válaszoltak:"
  },
  {
    "number": "31",
    "text": "Higgy az Úr Jézusban, és üdvözülsz mind te, mind a te házad népe."
  },
  {
    "number": "32",
    "text": "Ekkor hirdették az Isten igéjét neki és mindazoknak, akik a házában voltak."
  },
  {
    "number": "33",
    "text": "Ő pedig magához fogadta őket az éjszakának még abban az órájában, kimosta sebeiket, és azonnal megkeresztelkedett egész háza népével együtt."
  },
  {
    "number": "34",
    "text": "Azután házába vitte őket, asztalt terített nekik, és örvendezett, hogy egész háza népével együtt hisz az Istenben."
  },
  {
    "number": "35",
    "text": "Amikor megvirradt, elküldték az elöljárók a törvényszolgákat, és azt üzenték: Bocsásd szabadon azokat az embereket!"
  },
  {
    "number": "36",
    "text": "A börtönőr tudtára adta Pálnak ezt az üzenetet: Az elöljárók azt a parancsot küldték, hogy bocsássalak szabadon titeket: most tehát távozzatok, menjetek el békességgel!"
  },
  {
    "number": "37",
    "text": "Pál azonban így szólt hozzájuk: Megvertek minket nyilvánosan, ítélet nélkül, és börtönbe vetettek, holott római polgárok vagyunk; most pedig titokban akarnak elküldeni minket? Azt már nem! Jöjjenek ide, és ők maguk vezessenek ki bennünket!"
  },
  {
    "number": "38",
    "text": "A törvényszolgák pedig jelentették ezt az elöljáróknak. Amikor ezek meghallották, hogy rómaiakról van szó, megijedtek."
  },
  {
    "number": "39",
    "text": "Odamentek, és bocsánatot kértek tőlük, majd kivezették őket, és kérték, hogy távozzanak a városból."
  },
  {
    "number": "40",
    "text": "Amint kijöttek a börtönből, elmentek Lídiához, ahol találkoztak a testvérekkel, és bátorították őket, majd továbbmentek."
  }
]