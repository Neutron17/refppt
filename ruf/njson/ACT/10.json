[
  {
    "number": "1",
    "text": "Élt Cézáreában egy Kornéliusz nevű férfi, az úgynevezett itáliai csapat századosa."
  },
  {
    "number": "2",
    "text": "Egész háza népével együtt kegyes és istenfélő ember volt, aki sok alamizsnát osztogatott a népnek, és szüntelenül könyörgött Istenhez."
  },
  {
    "number": "3",
    "text": "Ő az egyik délután három óra tájban látomásban tisztán látta, hogy az Isten angyala bemegy hozzá, és megszólítja: Kornéliusz!"
  },
  {
    "number": "4",
    "text": "Ő pedig rátekintett, és megrémülve kérdezte: Mi az, Uram? Erre az angyal ezt mondta neki: Imádságaid és alamizsnáid feljutottak az Isten elé, és ő emlékezik azokra."
  },
  {
    "number": "5",
    "text": "Most azért küldj embereket Joppéba, és hívasd magadhoz azt a Simont, akit Péternek is hívnak."
  },
  {
    "number": "6",
    "text": "Ő egy Simon nevű tímár vendége, akinek a háza a tengerparton van."
  },
  {
    "number": "7",
    "text": "Miután eltűnt az angyal, aki vele beszélt, előhívta két szolgáját és egy istenfélő katonát azok közül, akik állandóan mellette voltak."
  },
  {
    "number": "8",
    "text": "Ezeknek mindent elmondott, majd elküldte őket Joppéba."
  },
  {
    "number": "9",
    "text": "Másnap, amíg ők úton voltak, és a városhoz közeledtek, Péter déltájban felment a ház tetejére imádkozni."
  },
  {
    "number": "10",
    "text": "Közben azonban megéhezett, és enni kívánt. Amíg az ételt készítették, révületbe esett,"
  },
  {
    "number": "11",
    "text": "és látta, hogy az ég megnyílik, és leszáll valami nagy lepedőhöz hasonló, amely négy sarkánál fogva ereszkedett le a földre."
  },
  {
    "number": "12",
    "text": "Benne volt a föld mindenféle négylábú és csúszómászó állata, és az ég mindenféle madara."
  },
  {
    "number": "13",
    "text": "Ekkor hang hallatszott: Kelj fel, Péter, öld és egyél!"
  },
  {
    "number": "14",
    "text": "Péter azonban így szólt: Semmiképpen sem, Uram, mert soha nem ettem semmi szentségtelent vagy tisztátalant."
  },
  {
    "number": "15",
    "text": "De másodszor is szólt hozzá a hang: Amit Isten megtisztított, azt te ne mondd tisztátalannak!"
  },
  {
    "number": "16",
    "text": "Ez pedig három ízben is így történt, és azután az egész azonnal felemelkedett az égbe."
  },
  {
    "number": "17",
    "text": "Amint pedig Péter azon tűnődött magában, hogy mi lehet az a látomás, amelyet látott, íme, azok a férfiak, akiket Kornéliusz küldött, Simon háza után kérdezősködve megálltak a kapu előtt,"
  },
  {
    "number": "18",
    "text": "és bekiáltva megkérdezték, hogy ott van-e szálláson Simon, akit Péternek is hívnak."
  },
  {
    "number": "19",
    "text": "Amíg Péter a látomásról elmélkedett, ezt mondta neki a Lélek: Íme, három férfi keres téged:"
  },
  {
    "number": "20",
    "text": "kelj fel hát, menj le, és eredj el velük! Semmit ne tétovázz, mert én küldtem őket!"
  },
  {
    "number": "21",
    "text": "Péter tehát lement a férfiakhoz, és így szólt hozzájuk: Íme, én vagyok az, akit kerestek. Milyen ügyben jártok itt?"
  },
  {
    "number": "22",
    "text": "Azok így feleltek: Kornéliusz százados, ez az igaz és istenfélő ember, aki mellett bizonyságot tesz az egész zsidó nép, egy szent angyaltól azt a kijelentést kapta, hogy hívasson téged a házába, és hallgassa meg, amit te mondasz."
  },
  {
    "number": "23",
    "text": "Ekkor Péter behívta, és vendégül látta őket."
  },
  {
    "number": "",
    "text": "Másnap aztán velük együtt útra kelt, és a joppéi testvérek közül is vele tartottak néhányan."
  },
  {
    "number": "24",
    "text": "A következő napon megérkeztek Cézáreába, Kornéliusz pedig összegyűjtötte rokonait és legjobb barátait, és úgy várta őket."
  },
  {
    "number": "25",
    "text": "Amint Péter be akart lépni, Kornéliusz eléje ment, és a lábához borulva hódolt előtte."
  },
  {
    "number": "26",
    "text": "Péter azonban felemelte, és így szólt hozzá: Állj fel, én magam is csak ember vagyok!"
  },
  {
    "number": "27",
    "text": "Amikor beszélgetve bement vele, sok embert talált ott összegyűlve."
  },
  {
    "number": "28",
    "text": "Ekkor így szólt hozzájuk: Tudjátok, hogy tiltott dolog zsidó embernek idegennel kapcsolatba kerülni vagy hozzá bemenni. Nekem azonban Isten megmutatta, hogy egyetlen embert se mondjak szentségtelennek vagy tisztátalannak."
  },
  {
    "number": "29",
    "text": "Ezért is jöttem vonakodás nélkül, amikor értem küldtetek. Most pedig hadd kérdezzem meg: miért küldtetek értem?"
  },
  {
    "number": "30",
    "text": "Kornéliusz így felelt: Három nappal ezelőtt körülbelül ebben az időben, délután három órakor imádkoztam a házamban, és íme, egy férfi állt meg előttem fénylő ruhában,"
  },
  {
    "number": "31",
    "text": "és azt mondta: Kornéliusz, Isten meghallgatta imádságod, és megemlékezett alamizsnáidról."
  },
  {
    "number": "32",
    "text": "Küldj el tehát Joppéba, és hívasd át Simont, akit Péternek is neveznek. Ő Simon tímár házában szállt meg a tengerparton."
  },
  {
    "number": "33",
    "text": "Ezért nyomban elküldtem hozzád, és te jól tetted, hogy eljöttél. Most tehát mind itt vagyunk Isten színe előtt, hogy meghallgassuk mindazt, amit rád bízott az Úr."
  },
  {
    "number": "34",
    "text": "Erre Péter beszélni kezdett, és ezt mondta: Most értem meg igazán, hogy Isten nem személyválogató,"
  },
  {
    "number": "35",
    "text": "hanem minden nép között kedves előtte, aki féli őt, és igazságot cselekszik."
  },
  {
    "number": "36",
    "text": "Ezt az igét küldte Izráel fiainak, amikor békességet hirdetett Jézus Krisztus által. Ő a mindenség Ura!"
  },
  {
    "number": "37",
    "text": "Ti tudjátok, mi történt, Galileától kezdve egész Júdeában, az után a keresztség után, amelyet János hirdetett:"
  },
  {
    "number": "38",
    "text": "a názáreti Jézust felkente az Isten Szentlélekkel és hatalommal, és ő szertejárt, jót tett, és meggyógyított mindenkit, aki az ördög igájában vergődött, mert az Isten volt vele."
  },
  {
    "number": "39",
    "text": "Mi pedig tanúi vagyunk mindannak, amit ő tett a zsidók tartományában és Jeruzsálemben. Őt azonban fára feszítve megölték,"
  },
  {
    "number": "40",
    "text": "de Isten harmadnapon feltámasztotta őt, és megadta neki, hogy megjelenjék,"
  },
  {
    "number": "41",
    "text": "de nem az egész népnek, hanem csak azoknak a tanúknak, akiket Isten előre kiválasztott: minekünk, akik együtt ettünk és ittunk vele, miután feltámadt a halálból."
  },
  {
    "number": "42",
    "text": "És ő megparancsolta nekünk, hogy hirdessük a népnek, és tegyünk bizonyságot arról, hogy ő Istentől rendelt bírája élőknek és holtaknak."
  },
  {
    "number": "43",
    "text": "Róla tesznek bizonyságot a próféták mind, hogy aki hisz őbenne, az ő neve által bűnbocsánatot nyer."
  },
  {
    "number": "44",
    "text": "Míg ezeket a szavakat mondta Péter, leszállt a Szentlélek mindazokra, akik hallgatták az igét."
  },
  {
    "number": "45",
    "text": "És elámultak a zsidók közül való hívők, akik Péterrel együtt jöttek, hogy a pogányokra is kitöltetett a Szentlélek ajándéka."
  },
  {
    "number": "46",
    "text": "Hallották ugyanis, amint nyelveken szóltak, és magasztalták az Istent. Akkor megszólalt Péter:"
  },
  {
    "number": "47",
    "text": "Vajon megtagadhatja-e a vizet valaki ezektől, hogy megkeresztelkedjenek, akik ugyanúgy vették a Szentlelket, mint mi?"
  },
  {
    "number": "48",
    "text": "És úgy rendelkezett, hogy keresztelkedjenek meg a Jézus Krisztus nevében. Ők pedig kérték, hogy maradjon náluk néhány napig."
  }
]