[
  {
    "number": "1",
    "text": "Agrippa erre így szólt Pálhoz: Megengedjük, hogy szólj a magad mentségére. Akkor Pál kinyújtotta a kezét, és védőbeszédet mondott:"
  },
  {
    "number": "2",
    "text": "Boldognak tartom magam, Agrippa király, hogy mindazok ellen, amikkel a zsidók vádolnak, ma előtted védekezhetem,"
  },
  {
    "number": "3",
    "text": "mert te kiváló ismerője vagy a zsidók minden szokásának és vitás kérdéseinek. Kérlek azért, hallgass meg engem türelemmel."
  },
  {
    "number": "4",
    "text": "Életemet, amely kezdettől fogva népem között és Jeruzsálemben folyt, ifjúságomtól fogva ismerik a zsidók mindnyájan."
  },
  {
    "number": "5",
    "text": "Mivel ők kezdettől fogva ismernek, tanúsíthatják, ha akarják, hogy kegyességünk legszigorúbb irányzata szerint éltem mint farizeus."
  },
  {
    "number": "6",
    "text": "Most is amiatt a reménység miatt állok itt vád alatt, amelyet atyáinknak ígért Isten."
  },
  {
    "number": "7",
    "text": "Ennek a teljesülését reméli tizenkét törzsünk is, éjjel-nappal állhatatosan szolgálva Istennek. Ezért a reménységért vádolnak engem a zsidók, Agrippa király."
  },
  {
    "number": "8",
    "text": "Miért tartjátok hihetetlennek, hogy Isten halottakat támaszt fel?"
  },
  {
    "number": "9",
    "text": "Egykor magam is úgy gondoltam, hogy mindent meg kell tennem a názáreti Jézus neve ellen."
  },
  {
    "number": "10",
    "text": "Meg is tettem ezt Jeruzsálemben, és a főpapoktól kapott felhatalmazás alapján a szentek közül sokat börtönbe vetettem. Amikor pedig halálra ítélték őket, én is ellenük szavaztam."
  },
  {
    "number": "11",
    "text": "A zsinagógákban mindenfelé gyakran büntetéssel kényszerítettem őket káromlásra, sőt ellenük való féktelen őrjöngésemben egészen az idegen városokig üldöztem őket."
  },
  {
    "number": "12",
    "text": "Egyszer éppen ilyen ügyben utaztam a főpapok felhatalmazásával és megbízásával Damaszkuszba."
  },
  {
    "number": "13",
    "text": "Déltájban az úton láttam, ó, király, amint a mennyből a nap fényénél is ragyogóbb világosság sugároz körül engem és útitársaimat."
  },
  {
    "number": "14",
    "text": "Mikor pedig mindnyájan a földre estünk, egy hangot hallottam, amely így szólt hozzám héber nyelven: Saul, Saul, miért üldözöl engem? Nehéz neked az ösztöke ellen rugódoznod."
  },
  {
    "number": "15",
    "text": "Erre ezt kérdeztem: Ki vagy, Uram? Az Úr pedig így válaszolt: Én vagyok Jézus, akit te üldözöl."
  },
  {
    "number": "16",
    "text": "De kelj fel, és állj a lábadra, mert azért jelentem meg neked, hogy szolgámmá tegyelek, hogy tanúbizonyságot tegyél arról, amiket láttál, és arról, amit ezután fogok neked magamról kijelenteni."
  },
  {
    "number": "17",
    "text": "Megoltalmazlak e néptől és a pogányoktól, akikhez küldelek."
  },
  {
    "number": "18",
    "text": "Azért küldelek el, hogy nyisd meg a szemüket, hogy a sötétségből a világosságra, és a Sátán hatalmából az Istenhez térjenek, hogy az énbennem való hit által megkapják bűneik bocsánatát, és örökséget nyerjenek azok között, akik megszenteltettek."
  },
  {
    "number": "19",
    "text": "Ezért, Agrippa király, nem voltam engedetlen a mennyei látomás iránt,"
  },
  {
    "number": "20",
    "text": "hanem először Damaszkuszban és Jeruzsálemben, majd Júdea lakóinak és a pogányoknak hirdettem, hogy térjenek meg, forduljanak az Istenhez, és éljenek a megtéréshez méltóan."
  },
  {
    "number": "21",
    "text": "Ezért fogtak el engem a zsidók a templomban, és ezért akartak kivégezni."
  },
  {
    "number": "22",
    "text": "De mivel Isten mind e mai napig megsegített, itt állok, és bizonyságot teszek kicsinyeknek és nagyoknak, és semmit sem mondok azon kívül, amit Mózes és a próféták megjövendöltek:"
  },
  {
    "number": "23",
    "text": "a Krisztusnak szenvednie kell, és mint aki elsőnek támad fel a halottak közül, világosságot fog hirdetni népének és a pogányoknak."
  },
  {
    "number": "24",
    "text": "Mikor pedig ezeket hozta fel védelmére, Fesztusz hangosan így kiáltott: Bolond vagy te, Pál! A sok tudomány őrültségbe visz."
  },
  {
    "number": "25",
    "text": "Pál azonban így válaszolt: Nem vagyok bolond, nagyra becsült Fesztusz, hanem igaz és józan beszédet szólok."
  },
  {
    "number": "26",
    "text": "Mert tud ezekről a király, akihez bátran szólok, mert nem hiszem, hogy rejtve volna előtte ezek közül bármi is, hiszen nem valami zugban történt dolgok ezek."
  },
  {
    "number": "27",
    "text": "Hiszel-e Agrippa király a prófétáknak? Tudom, hogy hiszel."
  },
  {
    "number": "28",
    "text": "Agrippa így szólt Pálhoz: Majdnem ráveszel engem is, hogy keresztyénné legyek!"
  },
  {
    "number": "29",
    "text": "Pál pedig így válaszolt: Kérem az Istentől, hogy előbb vagy utóbb nemcsak te, hanem azok is, akik ma hallgatnak engem, olyanná legyenek, amilyen én is vagyok e bilincsek nélkül."
  },
  {
    "number": "30",
    "text": "Ezután felállt a király, a helytartó, Bereniké, és felálltak a velük együtt ülők."
  },
  {
    "number": "31",
    "text": "Távozóban így beszélgettek egymás között: Semmi halálra vagy fogságra méltó dolgot nem tett ez az ember."
  },
  {
    "number": "32",
    "text": "Agrippa pedig ezt mondta Fesztusznak: Szabadon lehetne bocsátani ezt az embert, ha nem fellebbezett volna a császárhoz."
  }
]