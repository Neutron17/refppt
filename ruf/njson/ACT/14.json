[
  {
    "number": "1",
    "text": "Ikóniumban szintén bementek a zsidók zsinagógájába, és úgy hirdették az igét, hogy a zsidókból is, a görögökből is igen sokan lettek hívőkké."
  },
  {
    "number": "2",
    "text": "De azok a zsidók, akik nem hittek, felingerelték és megharagították a pogányokat a testvérek ellen."
  },
  {
    "number": "3",
    "text": "Mégis hosszabb időt töltöttek ott, és bátran szóltak az Úrban bízva, aki bizonyságot tett kegyelmének igéje mellett, és megadta, hogy jeleket és csodákat vigyenek véghez."
  },
  {
    "number": "4",
    "text": "A város népe meghasonlott, és némelyek a zsidókkal, mások pedig az apostolokkal tartottak."
  },
  {
    "number": "5",
    "text": "Amikor a pogányok és a zsidók vezetőikkel együtt összefogtak, hogy bántalmazzák és megkövezzék őket,"
  },
  {
    "number": "6",
    "text": "ők ezt megtudva elmenekültek Likaónia városaiba, Lisztrába, Derbébe és a környékre,"
  },
  {
    "number": "7",
    "text": "és ott hirdették az evangéliumot."
  },
  {
    "number": "8",
    "text": "Lisztrában élt egy sánta lábú ember, aki születésétől fogva sánta volt, és sohasem tudott járni."
  },
  {
    "number": "9",
    "text": "Ő hallgatta Pál beszédét, aki rátekintett, és látta, hogy van hite ahhoz, hogy meggyógyuljon."
  },
  {
    "number": "10",
    "text": "Ezért hangosan így szólt hozzá: Állj a lábadra egyenesen! Ekkor az talpra ugrott, és járt."
  },
  {
    "number": "11",
    "text": "Amikor a sokaság látta, amit Pál tett, likaóniai nyelven így kiáltottak: Az istenek jöttek le hozzánk emberi alakban!"
  },
  {
    "number": "12",
    "text": "Barnabást Zeusznak mondták, Pált pedig Hermésznek, mivel ő volt a szóvivő."
  },
  {
    "number": "13",
    "text": "Zeusz papja pedig, akinek a temploma a város előtt volt, bikákat és koszorúkat vitt a kapuk elé, és a sokasággal együtt áldozatot akart bemutatni nekik."
  },
  {
    "number": "14",
    "text": "Amikor meghallották ezt az apostolok, Barnabás és Pál, ruhájukat megszaggatva a sokaság közé futottak,"
  },
  {
    "number": "15",
    "text": "és így kiáltottak: Emberek, miért teszitek ezt? Mi is hozzátok hasonlóan emberek vagyunk, és azt az evangéliumot hirdetjük nektek, hogy ezekből a hiábavaló dolgokból térjetek meg az élő Istenhez, aki teremtette az eget és a földet, a tengert és mindent, ami bennük van."
  },
  {
    "number": "16",
    "text": "Ő az előző nemzedékek során megengedte, hogy minden nép a maga útján járjon,"
  },
  {
    "number": "17",
    "text": "bár nem hagyta magát bizonyság nélkül, mert jótevőtök volt, a mennyből esőt adott nektek és termést hozó időket, bőven adott nektek eledelt és szívbéli örömet."
  },
  {
    "number": "18",
    "text": "Így szóltak, és nagy nehezen lebeszélték a sokaságot arról, hogy áldozatot mutasson be nekik."
  },
  {
    "number": "19",
    "text": "Antiókhiából és Ikóniumból azonban zsidók érkeztek oda, akik annyira felbujtották a tömeget, hogy megkövezték Pált, és kivonszolták a városon kívülre, mivel halottnak hitték."
  },
  {
    "number": "20",
    "text": "De amikor körülvették a tanítványok, felkelt, és visszament a városba. Másnap pedig Barnabással együtt elment Derbébe."
  },
  {
    "number": "21",
    "text": "Miután hirdették az evangéliumot ebben a városban, és sokakat tanítvánnyá tettek, visszatértek Lisztrába, Ikóniumba és Antiókhiába."
  },
  {
    "number": "22",
    "text": "Erősítették a tanítványok lelkét, és bátorították őket, hogy maradjanak meg a hitben, mivel sok nyomorúságon át kell bemennünk az Isten országába."
  },
  {
    "number": "23",
    "text": "Miután pedig gyülekezetenként elöljárókat választottak nekik, böjtölve és imádkozva ajánlották őket az Úrnak, akiben hittek."
  },
  {
    "number": "24",
    "text": "Azután Piszidián áthaladva eljutottak Pamfíliába,"
  },
  {
    "number": "25",
    "text": "hirdették az igét Pergében, és lementek Attáliába."
  },
  {
    "number": "26",
    "text": "Innen Antiókhiába hajóztak, ahonnan Isten kegyelmébe ajánlva indították el őket a most elvégzett munkára."
  },
  {
    "number": "27",
    "text": "Amikor megérkeztek, összehívták a gyülekezetet, és elbeszélték, milyen nagy dolgokat tett velük az Isten, és hogy kaput nyitott a pogányoknak a hitre."
  },
  {
    "number": "28",
    "text": "Azután hosszabb időt töltöttek ott a tanítványokkal."
  }
]