[
  {
    "number": "1",
    "text": "Ekkor megszólalt Jób, és ezt mondta:"
  },
  {
    "number": "2",
    "text": "Most is csak lázongás, ha panaszkodom, kezemmel kell elfojtanom sóhajtásomat."
  },
  {
    "number": "3",
    "text": "Bár tudnám, hogy hol találom Istent! Elmennék a trónusáig,"
  },
  {
    "number": "4",
    "text": "eléje terjeszteném ügyemet, tele lenne szám szemrehányással,"
  },
  {
    "number": "5",
    "text": "hogy megtudjam, milyen szavakkal válaszol, és hogy megértsem, mit is mond nekem:"
  },
  {
    "number": "6",
    "text": "teljes erővel perel-e majd velem, vagy meghallgat figyelmesen?"
  },
  {
    "number": "7",
    "text": "Becsületes emberként vitatkoznék vele, és végleg fölmentene engem a bírám."
  },
  {
    "number": "8",
    "text": "De ha kelet felé megyek, nincsen ott, ha nyugat felé, nem veszem észre."
  },
  {
    "number": "9",
    "text": "Ha északon működik, nem látom, ha délre fordul, ott sem láthatom."
  },
  {
    "number": "10",
    "text": "De ő tudja, milyen úton járok: ha megvizsgál, kiderül, hogy arany vagyok."
  },
  {
    "number": "11",
    "text": "Szorosan járok a nyomában, az ő útján maradok, nem térek le róla."
  },
  {
    "number": "12",
    "text": "Ajkának parancsából nem engedek, keblembe zártam szája mondásait."
  },
  {
    "number": "13",
    "text": "De ő hajthatatlan – ki is téríthetné el a szándékától? Véghezviszi, amit lelke kíván."
  },
  {
    "number": "14",
    "text": "Bizony, beteljesíti, amit kiszabott rám. Ilyesfélét gyakran szokott tenni."
  },
  {
    "number": "15",
    "text": "Ezért rémület fog el színe előtt, ha csak rágondolok is, megrettenek tőle."
  },
  {
    "number": "16",
    "text": "Mert Isten csüggesztette el a szívemet, a Mindenható rémített meg engem."
  },
  {
    "number": "17",
    "text": "Mert nem a sötétség miatt kell elnémulnom, nem az arcomat borító sűrű homály miatt."
  }
]