[
  {
    "number": "1",
    "text": "Ekkor Jób megszólalt, és ezt mondta:"
  },
  {
    "number": "2",
    "text": "Segítettél-e az erőtlennek, támogattad-e a tehetetlen karját?"
  },
  {
    "number": "3",
    "text": "Adtál-e tanácsot az oktalannak, hasznos volt-e sok tanításod?"
  },
  {
    "number": "4",
    "text": "Ki által mondtad el szavaidat, kinek a lelke beszélt belőled?"
  },
  {
    "number": "5",
    "text": "Megremegnek az árnyak, amelyek a vizek alatt nyugszanak."
  },
  {
    "number": "6",
    "text": "A holtak hazája leplezetlen Isten előtt, nincs eltakarva az enyészet helye."
  },
  {
    "number": "7",
    "text": "Ő terítette északot a kietlenség fölé, függesztette ki a földet a semmiség fölött."
  },
  {
    "number": "8",
    "text": "Fellegekbe zárta a vizeket, nem hasad meg a felhő alattuk."
  },
  {
    "number": "9",
    "text": "Eltakarta trónusát, felhőt terjesztett ki fölötte."
  },
  {
    "number": "10",
    "text": "Határt szabott a vizeknek ott, ahol a világosság találkozik a sötétséggel."
  },
  {
    "number": "11",
    "text": "Az egek oszlopai meginognak és megrendülnek fenyegetésétől."
  },
  {
    "number": "12",
    "text": "Erejével fölriasztotta a tengert, értelmével szétzúzta Rahabot."
  },
  {
    "number": "13",
    "text": "Leheletétől kiderült az ég, kezével átdöfte a gyors kígyót."
  },
  {
    "number": "14",
    "text": "Pedig ez csak a szegélye útjának, és milyen halk az a szó, amelyet meghallunk belőle! Ki tudná hát felfogni hatalmas tetteinek mennydörgő szavát?!"
  }
]