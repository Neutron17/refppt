[
  {
    "number": "1",
    "text": "Az ezüstnek megvan a bányája, az aranynak is a helye, ahol mossák."
  },
  {
    "number": "2",
    "text": "A vasat a földből hozzák elő, a rezet pedig kőzetből olvasztják."
  },
  {
    "number": "3",
    "text": "Véget vet az ember a sötétségnek, és végigkutatja sorra a sűrű homályban és sötétségben rejlő köveket."
  },
  {
    "number": "4",
    "text": "Aknát törnek lakatlan helyen, elfeledett tájon, ahol senki sem jár, abban függnek, himbálóznak, messze az emberektől."
  },
  {
    "number": "5",
    "text": "A föld, amelyből kenyér terem, odalent olyan, mintha tűz pusztította volna."
  },
  {
    "number": "6",
    "text": "A zafír kőzetben található, az arany pedig rögöcskékben."
  },
  {
    "number": "7",
    "text": "Ösvényét nem ismeri a ragadozó madár, a sólyom szeme sem pillantja meg."
  },
  {
    "number": "8",
    "text": "Nem járnak ott vadállatok, az oroszlán sem lépked rajta."
  },
  {
    "number": "9",
    "text": "A legkeményebb követ is megmunkálja, a hegyek tövét is földúlja az ember."
  },
  {
    "number": "10",
    "text": "A sziklákban folyosót hasít, és felkutatja valamennyi kincsét."
  },
  {
    "number": "11",
    "text": "A beszivárgó víz útját eltömi, és napvilágra hozza, ami rejtve van."
  },
  {
    "number": "12",
    "text": "De a bölcsesség hol található? Hol van az értelem lelőhelye?"
  },
  {
    "number": "13",
    "text": "Nem ismeri értékét a halandó, nem található az élők földjén."
  },
  {
    "number": "14",
    "text": "A mélység ezt mondja: Nincs bennem! A tenger ezt mondja: Nálam sincsen!"
  },
  {
    "number": "15",
    "text": "Nem lehet megvenni színaranyért, nem lehet árát ezüstben kimérni."
  },
  {
    "number": "16",
    "text": "Nem fizethető meg Ófír aranyával, sem drága ónixszal vagy zafírral."
  },
  {
    "number": "17",
    "text": "Nem ér föl vele az arany és az üveg, arany ékszerekért sem kapható cserébe."
  },
  {
    "number": "18",
    "text": "Szóba sem jöhet a korall és a kristály: a bölcsesség drágább kincs az igazgyöngyöknél."
  },
  {
    "number": "19",
    "text": "Nem ér föl vele az etióp topáz, színarannyal sem lehet megfizetni."
  },
  {
    "number": "20",
    "text": "Honnan jön tehát a bölcsesség? Hol van az értelem lelőhelye?"
  },
  {
    "number": "21",
    "text": "Rejtve van minden élő szeme előtt, az ég madarai elől is el van takarva."
  },
  {
    "number": "22",
    "text": "Az enyészet helye és a halál így szól: Csak hírét hallottuk fülünkkel."
  },
  {
    "number": "23",
    "text": "Isten ismeri az ahhoz vezető utat, ő tudja annak lelőhelyét."
  },
  {
    "number": "24",
    "text": "Mert ő ellát a föld pereméig, mindent lát az ég alatt."
  },
  {
    "number": "25",
    "text": "Amikor megszabta a szél erejét, és megállapította a vizek mértékét,"
  },
  {
    "number": "26",
    "text": "megszabta az eső rendjét és a mennydörgő viharfelhő útját,"
  },
  {
    "number": "27",
    "text": "akkor megtekintette és számba vette, elkészítette és megvizsgálta a bölcsességet."
  },
  {
    "number": "28",
    "text": "Az embernek pedig ezt mondta: Íme, az Úr félelme a bölcsesség, és a rossz elkerülése az értelem."
  }
]