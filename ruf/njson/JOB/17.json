[
  {
    "number": "1",
    "text": "Lelkem összetört, napjaim peregnek, vár rám a temető!"
  },
  {
    "number": "2",
    "text": "Bizony, gúnyolódásban van csak részem, gáncsoskodásaik miatt le sem hunyom a szemem."
  },
  {
    "number": "3",
    "text": "Tedd meg, vállalj értem kezességet! Ki más kezeskednék értem?"
  },
  {
    "number": "4",
    "text": "Mert szívükből eltávolítottad az értelmet, azért nem engeded fölülkerekedni őket."
  },
  {
    "number": "5",
    "text": "Mások előtt prédával dicsekszik, miközben elsorvadnak fiai:"
  },
  {
    "number": "6",
    "text": "így tett példázattá az emberek előtt; olyan lettem, mint akit arcul köptek."
  },
  {
    "number": "7",
    "text": "Tekintetem elhomályosodott a bosszúság miatt, minden tagom olyan, mint az árnyék."
  },
  {
    "number": "8",
    "text": "Elszörnyednek ezen a becsületesek, és az ártatlan felindul az elvetemült miatt."
  },
  {
    "number": "9",
    "text": "De az igaz ragaszkodik a maga útjához, és aki tiszta kezű, annak megnő az ereje."
  },
  {
    "number": "10",
    "text": "De jöjjetek csak mindnyájan újra, úgysem találok bölcset köztetek!"
  },
  {
    "number": "11",
    "text": "Napjaim elmúltak, szétfoszlottak terveim, szívemnek vágyai."
  },
  {
    "number": "12",
    "text": "Ők az éjszakát nappallá akarják változtatni, mintha a világosság közelebb lenne, mint a sötétség."
  },
  {
    "number": "13",
    "text": "Ha abban kell reménykednem, hogy a holtak hazája a házam, a sötétségben vetettem meg az ágyam,"
  },
  {
    "number": "14",
    "text": "ha a sírgödröt kell atyámnak neveznem, a férgeket pedig anyámnak és nővéremnek,"
  },
  {
    "number": "15",
    "text": "hol van akkor az én reménységem? Ki láthat itt reménysugárt?"
  },
  {
    "number": "16",
    "text": "Velem száll le a holtak hazájába, ha majd együtt a porba hanyatlunk."
  }
]