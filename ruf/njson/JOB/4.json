[
  {
    "number": "1",
    "text": "Megszólalt a témáni Elífáz, és ezt mondta:"
  },
  {
    "number": "2",
    "text": "Talán terhedre van, ha beszélni próbálok hozzád, de ki tudja itt magába fojtani a szót?"
  },
  {
    "number": "3",
    "text": "Hiszen másokat intettél, és a lankadt kezeket erősítetted."
  },
  {
    "number": "4",
    "text": "A botladozót szavaid talpra állították, és a roskatag térdeket megerősítetted."
  },
  {
    "number": "5",
    "text": "Most, hogy rajtad a sor, ellankadtál? Téged ér csapás, és megzavarodsz?"
  },
  {
    "number": "6",
    "text": "Nem ad bizodalmat istenfélelmed, és reménységet feddhetetlen életed?"
  },
  {
    "number": "7",
    "text": "Emlékezz csak: elpusztult-e valaki ártatlanul, és irtottak-e ki valahol becsületes embereket?"
  },
  {
    "number": "8",
    "text": "Ahogyan én láttam, mindenki azt aratja, aminek felszántott: hamisságot és vészt, ha egyszer azt vetett."
  },
  {
    "number": "9",
    "text": "Isten leheletétől elpusztulnak, haragja szelétől semmivé lesznek."
  },
  {
    "number": "10",
    "text": "Elhallgat a hím oroszlán, nem bömböl többé, és kitörnek a fiatal oroszlán fogai."
  },
  {
    "number": "11",
    "text": "Elpusztul a hím oroszlán, mert nincsen zsákmánya, és elszélednek a nőstények kölykei."
  },
  {
    "number": "12",
    "text": "Titokzatos szavak jutottak el hozzám, suttogásukat épp csak felfogták füleim,"
  },
  {
    "number": "13",
    "text": "éjszakai látomásoktól felizgatva, amikor mély álom száll az emberekre."
  },
  {
    "number": "14",
    "text": "Rettegés és reszketés fogott el engem, és rettegés töltötte el minden porcikám."
  },
  {
    "number": "15",
    "text": "Szellő simította végig az arcomat, felborzolódott a szőr testemen."
  },
  {
    "number": "16",
    "text": "Megáll, de nem ismerem fel, amit látok. Egy alak van a szemem előtt, halk hangot hallok:"
  },
  {
    "number": "17",
    "text": "Igaz-e Isten előtt a halandó? Alkotója előtt tiszta-e az ember?"
  },
  {
    "number": "18",
    "text": "Hiszen szolgáiban sem bízhat meg, angyalaiban is talál hibát."
  },
  {
    "number": "19",
    "text": "Hát még azokban, akik agyagházban laknak, amelynek alapja porban áll! Szétmorzsolják őket, mint a molyt,"
  },
  {
    "number": "20",
    "text": "reggeltől estére összezúzzák őket, elmúlnak örökre anélkül, hogy bárki észrevenné."
  },
  {
    "number": "21",
    "text": "Összeomlik sátruk, meghalnak bölcsesség nélkül."
  }
]