[
  {
    "number": "1",
    "text": "Az  Úr azonban odarendelt egy nagy halat, és az lenyelte Jónást. Három nap és három éjjel volt Jónás a hal gyomrában."
  },
  {
    "number": "2",
    "text": "Jónás ekkor a hal gyomrában Istenéhez, az  Úrhoz imádkozott,"
  },
  {
    "number": "3",
    "text": "és ezt mondta: Nyomorúságomban az  Úrhoz kiáltottam, és ő meghallgatott engem. A halál torkából kiáltottam segítségért, és te meghallottad hangomat."
  },
  {
    "number": "4",
    "text": "Mélységbe dobtál, a tenger közepébe, és áradat vett körül. Minden habod és hullámod átcsapott fölöttem."
  },
  {
    "number": "5",
    "text": "Én már azt gondoltam, hogy eltaszítottál magadtól, és nem láthatom többé szent templomodat."
  },
  {
    "number": "6",
    "text": "Már-már életemet fenyegette a víz, mélység és örvény vett körül, hínár fonódott a fejemre."
  },
  {
    "number": "7",
    "text": "Lesüllyedtem a hegyek alapjáig, örökre bezárult mögöttem a föld. De te kiemelted életemet a sírból, ó,  Uram, Istenem!"
  },
  {
    "number": "8",
    "text": "Amikor elcsüggedt a lelkem, az  Úrra gondoltam, és imádságom eljutott hozzád, szent templomodba."
  },
  {
    "number": "9",
    "text": "Akik hitvány bálványokhoz ragaszkodnak, azok elhagyják jótevőjüket."
  },
  {
    "number": "10",
    "text": "De én hálaéneket zengve áldozok neked, és amit megfogadtam, teljesítem. Az  Úrtól jön a szabadulás!"
  },
  {
    "number": "11",
    "text": "Az  Úr pedig parancsot adott a halnak, és az kiköpte Jónást a szárazföldre."
  }
]