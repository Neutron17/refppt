[
  {
    "number": "1",
    "text": "Szeresd az  Urat, a te Istenedet, és tartsd meg mindenkor, amit ő elrendelt: rendelkezéseit, törvényeit és parancsolatait!"
  },
  {
    "number": "2",
    "text": "Ti már ismeritek, nem úgy, mint fiaitok, akik nem ismerik, mert nem látták Isteneteknek, az  Úrnak fenyítését, nagyságát, erős kezét és kinyújtott karját,"
  },
  {
    "number": "3",
    "text": "azokat a jeleket és tetteket, amelyeket Egyiptomban vitt véghez Egyiptom királyán, a fáraón és egész országán;"
  },
  {
    "number": "4",
    "text": "és hogy mit tett Egyiptom haderejével, lovaival és harci kocsijaival, hogyan árasztotta rájuk a Vörös-tenger vizét, amikor üldöztek benneteket, és hogyan veszítette el őket az  Úr mind a mai napig;"
  },
  {
    "number": "5",
    "text": "és hogy mit tett veletek a pusztában, míg el nem érkeztetek erre a helyre;"
  },
  {
    "number": "6",
    "text": "mit tett Dátánnal és Abírámmal, Rúben fiának, Elíábnak a fiaival, amikor megnyitotta száját a föld, és elnyelte őket házuk népével, sátraikkal és minden jószágukkal együtt, ami az övék volt egész Izráelben."
  },
  {
    "number": "7",
    "text": "Ti a saját szemetekkel láttátok az  Úrnak valamennyi nagy tettét, amelyet véghezvitt."
  },
  {
    "number": "8",
    "text": "Tartsátok hát meg mindazokat a parancsolatokat, amelyeket én ma parancsolok nektek, hogy erősek legyetek, bemehessetek, és birtokba vehessétek azt a földet, ahova most átkeltek, hogy birtokba vegyétek;"
  },
  {
    "number": "9",
    "text": "és hogy hosszú ideig élhessetek azon a földön, amelyről megesküdött az  Úr atyáitoknak, hogy nekik és utódaiknak adja azt a tejjel és mézzel folyó földet."
  },
  {
    "number": "10",
    "text": "Mert az a föld, ahova most bemégy, hogy birtokba vedd, nem olyan, mint Egyiptom földje, ahonnan kijöttetek. Ott, ha elvetetted a magot, fáradságos munkával kellett öntöznöd, mint a kertben a zöldségeket."
  },
  {
    "number": "11",
    "text": "Az a föld pedig, ahova most átkeltek, hogy birtokba vegyétek, hegyes-völgyes föld, az égből hulló eső vize itatja."
  },
  {
    "number": "12",
    "text": "Az  Úr, a te Istened viseli gondját annak a földnek, állandóan szemmel tartja azt Istened, az  Úr, az év elejétől az év végéig."
  },
  {
    "number": "13",
    "text": "Ha engedelmesen hallgattok parancsolataimra, amelyeket ma parancsolok nektek, ha szeretni fogjátok az  Urat, a ti Isteneteket, ha teljes szívből és teljes lélekből szolgáljátok őt,"
  },
  {
    "number": "14",
    "text": "akkor esőt adok földetekre a maga idejében, őszi esőt és tavaszi esőt, és betakaríthatod gabonádat, mustodat és olajodat,"
  },
  {
    "number": "15",
    "text": "és adok füvet a meződre állataidnak; így jóllakásig ehetsz majd."
  },
  {
    "number": "16",
    "text": "Vigyázzatok, hogy szívetek el ne csábítson benneteket, és el ne forduljatok tőlem: ne tiszteljetek más isteneket, és ne imádjátok azokat,"
  },
  {
    "number": "17",
    "text": "mert akkor fellángol az  Úr haragja ellenetek, bezárja az eget, nem lesz eső, és a föld nem hozza meg termését, ti pedig hamar kivesztek arról a jó földről, amelyet nektek ad az  Úr."
  },
  {
    "number": "18",
    "text": "Fogadjátok azért a szívetekbe és lelketekbe ezeket az igéket, kössétek azokat jelként a kezetekre, és legyenek fejdíszként a homlokotokon."
  },
  {
    "number": "19",
    "text": "Tanítsátok meg ezeket a fiaitoknak is: ezekről beszélj, akár a házadban vagy, akár úton jársz, akár lefekszel, akár fölkelsz!"
  },
  {
    "number": "20",
    "text": "Írd föl azokat házad ajtófélfáira és a kapuidra,"
  },
  {
    "number": "21",
    "text": "hogy hosszú ideig élhessetek ti és a ti fiaitok azon a földön, amelyről megesküdött atyáitoknak az  Úr, hogy nekik adja, amíg csak ég lesz a föld felett."
  },
  {
    "number": "22",
    "text": "Ha hűségesen megtartjátok mindezeket a parancsolatokat, amelyeket ma parancsolok nektek, és teljesítitek azokat; ha szeretni fogjátok Isteneteket, az  Urat, mindenben az ő útjain jártok, és hozzá ragaszkodtok,"
  },
  {
    "number": "23",
    "text": "akkor kiűzi előletek az  Úr mindezeket a népeket, és nálatok nagyobb és erősebb népek birtokát foglalhatjátok el."
  },
  {
    "number": "24",
    "text": "Tietek lesz minden hely, amelyre lábatokkal léptek. A pusztától a Libánonig, és a folyamtól, az Eufrátesz folyamtól a nyugati tengerig terjed határotok."
  },
  {
    "number": "25",
    "text": "Senki sem állhat meg veletek szemben. Rettegést és félelmet kelt előttetek Istenetek, az  Úr az egész országban, ahova csak léptek, ahogyan megígérte nektek."
  },
  {
    "number": "26",
    "text": "Lásd, én ma áldást és átkot adok elétek."
  },
  {
    "number": "27",
    "text": "Áldást, ha hallgattok Isteneteknek, az  Úrnak parancsolataira, amelyeket ma megparancsolok nektek."
  },
  {
    "number": "28",
    "text": "De átkot, ha nem hallgattok Isteneteknek, az  Úrnak parancsolataira, és letértek arról az útról, amelyet ma megparancsolok nektek, és más isteneket követtek, akiket nem ismertek."
  },
  {
    "number": "29",
    "text": "Amikor bevisz téged Istened, az  Úr arra a földre, amelyre bemégy, hogy birtokba vedd, mondd el az áldást a Garizím-hegyen, az átkot pedig az Ébál-hegyen."
  },
  {
    "number": "30",
    "text": "Ott vannak ezek a Jordánon túl a nyugati út mögött a kánaániak földjén, akik az Arábá-völgyben laknak Gilgállal szemben, Móre tölgyfái mellett."
  },
  {
    "number": "31",
    "text": "Ti most átkeltek a Jordánon, hogy bemenjetek, és birtokba vegyétek azt a földet, amelyet Istenetek, az  Úr ad nektek. Birtokba is veszitek, és ott laktok majd."
  },
  {
    "number": "32",
    "text": "De vigyázzatok: teljesítsétek mindazokat a rendelkezéseket és törvényeket, amelyeket ma elétek adok!"
  }
]