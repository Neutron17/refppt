[
  {
    "number": "1",
    "text": "Ezután összehívta Mózes egész Izráelt, és ezt mondta nekik: Saját szemetekkel láttátok, hogy mi mindent cselekedett az  Úr Egyiptom földjén a fáraóval, összes szolgájával és egész országával."
  },
  {
    "number": "2",
    "text": "Saját szemetekkel láttátok a nagy próbatételeket, azokat a nagy jeleket és csodákat."
  },
  {
    "number": "3",
    "text": "Csak értelmes szívet, látó szemet és halló fület nem adott nektek az  Úr mindmáig."
  },
  {
    "number": "4",
    "text": "Pedig negyven éven át vezettelek benneteket a pusztában, és nem szakadt le rólatok a ruha, a lábatokról sem szakadt le a saru;"
  },
  {
    "number": "5",
    "text": "kenyeret nem ettetek, bort és részegítő italt sem ittatok, hogy megtudjátok: én, az  Úr vagyok a ti Istenetek."
  },
  {
    "number": "6",
    "text": "Amikor elérkeztetek erre a helyre, kivonult ellenünk Szíhón, Hesbón királya és Óg, Básán királya, hogy megütközzék velünk, de megvertük őket."
  },
  {
    "number": "7",
    "text": "Elvettük országukat, és odaadtuk örökségül a rúbenieknek, a gádiaknak és Manassé törzse felének."
  },
  {
    "number": "8",
    "text": "Tartsátok meg azért ennek a szövetségnek az igéit, és teljesítsétek azokat, hogy boldoguljatok minden dolgotokban."
  },
  {
    "number": "9",
    "text": "Ti ma mindnyájan az  Úrnak, a ti Isteneteknek színe előtt álltok: törzsfőitek, véneitek, elöljáróitok és minden izráeli férfi,"
  },
  {
    "number": "10",
    "text": "gyermekeitek, asszonyaitok és a táborodban levő jövevények, még a favágók és vízhordók is,"
  },
  {
    "number": "11",
    "text": "hogy elkötelezd magad Istenednek, az  Úrnak átokkal is fenyegető szövetségére, amelyet a mai napon köt veled Istened, az  Úr."
  },
  {
    "number": "12",
    "text": "Ma a maga népévé emel téged, ő pedig Istened lesz, ahogyan megígérte neked, és ahogyan megesküdött atyáidnak: Ábrahámnak, Izsáknak és Jákóbnak."
  },
  {
    "number": "13",
    "text": "De nemcsak veletek kötöm ezt az átokkal is fenyegető szövetséget,"
  },
  {
    "number": "14",
    "text": "azokkal, akik ma itt vannak velünk, és itt állnak Istenünknek, az  Úrnak a színe előtt, hanem azokkal is, akik ma nincsenek itt velünk."
  },
  {
    "number": "15",
    "text": "Ti tudjátok, hogyan laktunk Egyiptomban, és hogyan vonultunk át a népek között, hiszen nektek kellett átvonulnotok."
  },
  {
    "number": "16",
    "text": "Láttátok förtelmes bálványaikat, amelyek fából és kőből, ezüstből és aranyból vannak."
  },
  {
    "number": "17",
    "text": "Ne legyen azért köztetek olyan férfi vagy olyan nő, nemzetség vagy törzs, amelynek a szíve nem fordul ma oda az  Úrhoz, a mi Istenünkhöz, és elkezdi majd azoknak a népeknek az isteneit tisztelni. Ne legyen köztetek olyan gyökér, amely mérget és ürmöt terem!"
  },
  {
    "number": "18",
    "text": "Ne gondolja senki, aki hallja ezeket az átkokat, az áldásban bizakodva: Jó sorom lesz akkor is, ha megátalkodott szívvel élek, hisz csak nem pusztul el az öntözött föld a kiszáradt földdel együtt?!"
  },
  {
    "number": "19",
    "text": "Az  Úr ugyanis nem lesz hajlandó neki megbocsátani, sőt föllángol az  Úr haragos indulata az ilyen ember ellen, és rászáll arra minden átok, ami meg van írva ebben a könyvben. Még a nevét is eltörli az  Úr az ég alól."
  },
  {
    "number": "20",
    "text": "Különválasztja az ilyet az  Úr Izráel minden törzséből, és romlást hoz rá, a szövetséghez tartozó átkok szerint, amelyek meg vannak írva ebben a törvénykönyvben."
  },
  {
    "number": "21",
    "text": "Megkérdezi majd a következő nemzedék, fiaitok, akik a helyetekbe lépnek, meg a messze földről érkező idegenek, akik látják majd a csapásokat és betegségeket, amelyekkel ezt a földet sújtotta az  Úr –"
  },
  {
    "number": "22",
    "text": "és hogy az egész föld kiégett, csupa kénkő és só, nem lehet bevetni, nem kel ki és nem nő rajta egy árva fűszál sem; úgy elpusztult, mint Sodoma és Gomora, Admá és Cebójim, amelyeket lángoló haragjában elpusztított az  Úr –,"
  },
  {
    "number": "23",
    "text": "sőt az összes nép is megkérdezi majd: Miért bánt el így az  Úr ezzel az országgal, és miért lángolt fel ilyen nagyon haragja ellene?"
  },
  {
    "number": "24",
    "text": "Akkor majd ezt fogják felelni: Azért, mert elhagyták az  Úrnak, atyáik Istenének a szövetségét, amelyet akkor kötött velük, amikor kihozta őket Egyiptomból,"
  },
  {
    "number": "25",
    "text": "és más isteneket kezdtek el tisztelni, és azokat imádták: olyan isteneket, akiket nem ismertek, és akiket másoknak hagyott meg az  Úr."
  },
  {
    "number": "26",
    "text": "Ezért haragra gerjedt az  Úr ez ellen az ország ellen, és ráhozta mindazt az átkot, amely meg van írva ebben a könyvben."
  },
  {
    "number": "27",
    "text": "Lángoló haragjában és nagy felháborodásában kitépte őket földjükből az  Úr, és más földre dobta őket. Így van ez ma is."
  },
  {
    "number": "28",
    "text": "A titkok az  Úréi, a mi Istenünkéi, a kinyilatkoztatott dolgok pedig a miénk és a fiainkéi mindörökké, hogy teljesítsük ennek a törvénynek minden igéjét."
  }
]