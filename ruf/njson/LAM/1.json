[
  {
    "number": "1",
    "text": "Jaj, de magára maradt az egykor oly népes város! Olyanná lett, mint az özvegy. Nagy volt a népek között, úrnő a tartományok között, de kényszermunkássá lett!"
  },
  {
    "number": "2",
    "text": "Sírva sír az éjszakában, könny áztatja arcát. Senki sem vigasztalja azok közül, akik szerették, barátai mind hűtlenné lettek, ellenségeivé váltak."
  },
  {
    "number": "3",
    "text": "A nyomorúság és terhes szolgálat után fogságba került Júda. Ott lakik a népek között, de nem talál magának nyugalmat: üldözői mind utolérik nyomorúságában."
  },
  {
    "number": "4",
    "text": "Gyászolnak a Sion útjai, nincs, aki ünnepekre járjon. Kapui mind elpusztultak, papjai sóhajtoznak. Szüzei szomorkodnak, ő maga csupa keserűség!"
  },
  {
    "number": "5",
    "text": "Elnyomói fölülkerekedtek, ellenségei jólétben élnek. Az  Úr szomorította meg sok vétke miatt. Gyermekei fogságba mentek elnyomóik előtt."
  },
  {
    "number": "6",
    "text": "Odalett Sion leányának minden ékessége. Vezérei olyanok lettek, mint a szarvasok, amelyek nem találnak legelőt: erőtlenül menekültek üldözőik előtt."
  },
  {
    "number": "7",
    "text": "Visszagondol Jeruzsálem nyomorúsága és hontalansága idején arra, hogy milyen jó dolga volt az elmúlt időkben. De népét ellenség kerítette hatalmába, és nem volt segítője, csak nézték ellenségei, és nevettek romlásán."
  },
  {
    "number": "8",
    "text": "Sokat vétkezett Jeruzsálem, beszennyezte magát. Korábbi tisztelői mind lenézik, mert látták gyalázatát. Ő maga is sóhajtozott, és elfordult."
  },
  {
    "number": "9",
    "text": "Ruhája szegélye piszkos; nem gondolt a jövendőre. Szörnyű mélyre süllyedt, nincs vigasztalója. Nézd,  Uram, milyen nyomorult vagyok, ellenségem pedig milyen fölfuvalkodott!"
  },
  {
    "number": "10",
    "text": "Rátette kezét az ellenség Sion valamennyi kincsére. Végig kellett néznie, amint bementek szentélyébe azok a népek, akikről megparancsoltad, hogy nem tartozhatnak a te gyülekezetedhez!"
  },
  {
    "number": "11",
    "text": "Az egész nép sóhajtozik, kenyeret keresgélnek, odaadják értékeiket ennivalóért, hogy erőre kapjanak. Nézd,  Uram, és lásd meg, mennyire lenéznek minket!"
  },
  {
    "number": "12",
    "text": "Mindnyájan, akik erre jártok, nézzetek ide, és lássátok: Van-e oly fájdalom, mint az én fájdalmam, amelyet nekem okoztak, amellyel megszomorított engem az  Úr izzó haragjának napján?!"
  },
  {
    "number": "13",
    "text": "A magasból tüzet bocsátott csontjaimba, és eltiport engem. Hálót terített a lábam elé, és a földre döntött. Elhagyottá tett, beteggé egész nap."
  },
  {
    "number": "14",
    "text": "Vétkeim igáját hordozom, köteleit az ő keze fonta. Mióta felkerült nyakamra, megtört az erőm. Olyanok kezébe adott az Úr, akikkel nem tudok szembeszállni."
  },
  {
    "number": "15",
    "text": "Félredobta mellőlem az Úr hőseimet mind. Gyűlést hívott össze ellenem, hogy összetörje ifjaimat; sajtóban taposta össze az Úr Júda szűz leányát."
  },
  {
    "number": "16",
    "text": "Ezek miatt sírok én, szemem könnybe lábadt, mert messze van vigasztalóm, aki erőt önthetne belém. Fiaim odalettek, oly erős volt az ellenség."
  },
  {
    "number": "17",
    "text": "Sion kinyújtja a kezét, de nincs vigasztalója. Elnyomókat rendelt az  Úr Jákób ellen körös-körül: tisztátalan lett közöttük Jeruzsálem."
  },
  {
    "number": "18",
    "text": "Igazságos velem az  Úr, mert szembeszálltam parancsával. Halljátok meg mind, ti, népek, és lássátok fájdalmamat: szüzeim és ifjaim fogságba mentek."
  },
  {
    "number": "19",
    "text": "Hívtam azokat, akik szerettek, de ők cserbenhagytak. Papjaim és véneim elpusztultak a városban, miközben ennivalót keresgéltek, hogy erőre kapjanak."
  },
  {
    "number": "20",
    "text": "Nézd,  Uram, milyen nyomorult vagyok! Háborog a bensőm, vergődik bennem a szívem, mert nagyon engedetlen voltam. Ott kint a fegyver öli gyermekeimet, otthon a halál."
  },
  {
    "number": "21",
    "text": "Hallották, hogy sóhajtozom, de nem volt vigasztalóm. Minden ellenségem hallott a bajomról, és örvendezett, hogy így cselekedtél! Majd ha elhozod a napot, amelyet kitűztél, úgy fognak járni, ahogyan én!"
  },
  {
    "number": "22",
    "text": "Jusson eléd minden gonoszságuk, és bánj velük úgy, ahogyan velem bántál minden vétkem miatt! Bizony, sokat sóhajtozom, és beteg a szívem!"
  }
]