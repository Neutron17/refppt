[
  {
    "number": "1",
    "text": "Amikor Jákób föltekintett, látta, hogy már jön is Ézsau, és négyszáz férfi van vele. Ekkor szétosztotta a gyermekeket Lea, Ráhel és a két szolgálóleány mellé."
  },
  {
    "number": "2",
    "text": "Előreállította a szolgálóleányokat és gyermekeiket, mögéjük Leát és gyermekeit, ezek mögé Ráhelt és Józsefet."
  },
  {
    "number": "3",
    "text": "Ő maga előttük ment, és hétszer borult le a földre, amíg a bátyjához ért."
  },
  {
    "number": "4",
    "text": "Ézsau eléje futott, megölelte, nyakába borult, megcsókolta, és sírtak."
  },
  {
    "number": "5",
    "text": "Amikor Ézsau föltekintett, és meglátta az asszonyokat és gyermekeket, azt kérdezte: Kik ezek? Jákób így felelt: A gyermekek, akiket Isten adott kegyelméből a te szolgádnak."
  },
  {
    "number": "6",
    "text": "Majd odaléptek a szolgálók gyermekeikkel együtt, és leborultak."
  },
  {
    "number": "7",
    "text": "Odalépett Lea is gyermekeivel együtt, és leborultak. Végül odalépett József és Ráhel is, és ők is leborultak."
  },
  {
    "number": "8",
    "text": "Akkor ezt mondta Ézsau: Mire való ez az egész tábor, amellyel találkoztam? Ő ezt felelte: Arra, hogy elnyerjem uram jóindulatát."
  },
  {
    "number": "9",
    "text": "Ézsau ezt mondta: Van nekem bőven, öcsém, legyen a tied, ami a tied!"
  },
  {
    "number": "10",
    "text": "De Jákób ezt mondta: Ne úgy, hanem ha elnyertem jóindulatodat, fogadd el tőlem ezt az ajándékot! Mert amikor megláttam arcodat, mintha Isten arcát láttam volna, olyan kedvesen fogadtál."
  },
  {
    "number": "11",
    "text": "Fogadd el ajándékomat, amelyet áldásommal vittek neked, hiszen Isten kegyelmes volt hozzám, és van mindenem. És addig unszolta őt, amíg el nem fogadta."
  },
  {
    "number": "12",
    "text": "Akkor Ézsau ezt mondta: Induljunk el, menjünk, majd én előtted megyek!"
  },
  {
    "number": "13",
    "text": "De Jákób így felelt neki: Tudja az én uram, hogy a gyermekek gyengék, meg szoptatós juhok és tehenek vannak velem. Ha csak egy napig is hajszolják azokat, elhullik az egész nyáj."
  },
  {
    "number": "14",
    "text": "Menjen csak az én uram a szolgája előtt, én majd ballagok lassan az előttem járó jószág és a gyermekek járása szerint, amíg eljutok az én uramhoz Széírbe."
  },
  {
    "number": "15",
    "text": "Ézsau ezt mondta: Hadd hagyjak nálad néhányat a velem levő emberek közül. De ő azt felelte: Minek az, ha elnyertem uram jóindulatát?"
  },
  {
    "number": "16",
    "text": "Így kelt útra Ézsau még aznap Széír felé."
  },
  {
    "number": "17",
    "text": "Jákób azonban Szukkót felé indult, és ott épített magának házat, jószágának pedig lombokból árnyékvetőt készített. Ezért hívják azt a helyet Szukkótnak."
  },
  {
    "number": "18",
    "text": "Így jutott el Jákób, Paddan-Arámból elindulva, épségben Sikem városáig, amely Kánaán földjén van. Tábort ütött a várossal szemben,"
  },
  {
    "number": "19",
    "text": "és a mezőnek azt a részét, ahol sátrat vert, megvette Hamórnak, Sikem apjának a fiaitól száz keszíta ezüstért."
  },
  {
    "number": "20",
    "text": "Majd felállított ott egy oltárt, és így nevezte el: Isten, Izráel Istene!"
  }
]