[
  {
    "number": "1",
    "text": "Azután József ezt parancsolta háza felügyelőjének: Töltsd meg ezeknek az embereknek a zsákjait élelemmel, amennyit csak el bírnak vinni, de mindegyiknek a pénzét tedd a zsákja szájába!"
  },
  {
    "number": "2",
    "text": "Serlegemet, az ezüst serleget pedig tedd a legkisebbik zsákjának a szájába gabonája árával együtt! Ő pedig úgy tett, ahogyan József meghagyta neki."
  },
  {
    "number": "3",
    "text": "Reggel, amikor világos lett, útra bocsátották az embereket szamaraikkal együtt."
  },
  {
    "number": "4",
    "text": "Kimentek a városból, de még nem jártak messze, amikor József azt mondta háza felügyelőjének: Indulj, eredj azoknak az embereknek a nyomába! Ha utolérted őket, ezt mondd nekik: Miért fizettetek rosszal a jóért?"
  },
  {
    "number": "5",
    "text": "Hiszen ez az, amiből inni szokott az uram, sőt jósolni is ebből szokott! Gonosz dolgot cselekedtetek!"
  },
  {
    "number": "6",
    "text": "Amikor utolérte őket, el is mondta nekik mindezeket."
  },
  {
    "number": "7",
    "text": "Ők azonban ezt felelték neki: Miért mond az én uram ilyeneket? Távol legyen szolgáidtól, hogy ilyesmit tegyenek!"
  },
  {
    "number": "8",
    "text": "Hiszen azt a pénzt is visszahoztuk neked Kánaán földjéről, amit zsákjaink szájában találtunk. Hogyan loptunk volna hát urad házából ezüstöt vagy aranyat?!"
  },
  {
    "number": "9",
    "text": "Az, akinél megtalálják szolgáid közül, haljon meg, mi magunk pedig az én uram rabszolgái leszünk."
  },
  {
    "number": "10",
    "text": "Ő ezt mondta: Legyen hát úgy, ahogyan mondtátok! De csak az lesz a rabszolgám, akinél megtalálják, ti szabadok maradtok."
  },
  {
    "number": "11",
    "text": "Erre mindegyikük sietve lerakta zsákját a földre, és kinyitotta a zsákját."
  },
  {
    "number": "12",
    "text": "Ő pedig végigkutatta azokat: a legidősebbnél kezdte, és a legkisebbnél végezte. Végül a serleg Benjámin zsákjából került elő."
  },
  {
    "number": "13",
    "text": "Akkor ezek megszaggatták felsőruhájukat, majd mindnyájan fölrakodtak a szamarukra, és visszatértek a városba."
  },
  {
    "number": "14",
    "text": "Amikor Júda és testvérei bementek József házába, ő még otthon volt. Földre borultak előtte,"
  },
  {
    "number": "15",
    "text": "József pedig ezt mondta nekik: Hogy csinálhattatok ilyet? Hát nem tudjátok, hogy a magamfajta ember jósolni is szokott?"
  },
  {
    "number": "16",
    "text": "Júda így felelt: Mit mondjunk az én uramnak? Mit szóljunk, és mivel igazoljuk magunkat? Isten hozta napvilágra szolgáid bűnét. Most már rabszolgái vagyunk az én uramnak mi is, meg az is, akinél a serleget megtalálták."
  },
  {
    "number": "17",
    "text": "De ő ezt mondta: Távol legyen tőlem, hogy ezt tegyem! Csak az lesz a rabszolgám, akinél a serleget megtalálták, ti pedig menjetek el apátokhoz békességgel!"
  },
  {
    "number": "18",
    "text": "Ekkor Júda odalépett hozzá, és ezt mondta: Kérlek, uram, hadd szóljon egy szót hozzád, uramhoz a te szolgád, és ne indulj haragra a te szolgád ellen, hiszen olyan vagy te, mint a fáraó!"
  },
  {
    "number": "19",
    "text": "Amikor az én uram ezt kérdezte szolgáitól: Van-e apátok vagy testvéretek,"
  },
  {
    "number": "20",
    "text": "akkor mi azt feleltük az én uramnak: Van még nekünk egy öreg apánk és egy kisebbik gyermeke, aki öregkorában született neki. Ennek a bátyja meghalt, és mivel ő egyedül maradt meg az anyjától, azért szereti őt az apja."
  },
  {
    "number": "21",
    "text": "Te ezt mondtad szolgáidnak: Hozzátok el őt hozzám, hadd lássam saját szememmel!"
  },
  {
    "number": "22",
    "text": "Mi azt feleltük az én uramnak: Nem hagyhatja el az a fiú az apját, mert ha elhagyja, meghal az apja."
  },
  {
    "number": "23",
    "text": "Te akkor ezt mondtad szolgáidnak: Ha a legkisebb öcsétek nem jön el veletek, ne kerüljetek többé a szemem elé!"
  },
  {
    "number": "24",
    "text": "Mi elmentünk apánkhoz, a te szolgádhoz, és elmondtuk neki az én uram beszédét."
  },
  {
    "number": "25",
    "text": "Mikor aztán apánk azt mondta, hogy vásároljunk megint egy kis élelmet,"
  },
  {
    "number": "26",
    "text": "mi azt feleltük: Nem mehetünk. Csak akkor megyünk el, ha velünk lesz a legkisebb testvérünk is, mert nem kerülhetünk annak az embernek a szeme elé, ha a legkisebb testvérünk nem lesz velünk."
  },
  {
    "number": "27",
    "text": "Akkor apám, a te szolgád ezt mondta nekünk: Ti is tudjátok, hogy csak két fiút szült nekem a feleségem."
  },
  {
    "number": "28",
    "text": "Az egyik elment tőlem, és én azt gondoltam: Biztosan vadállat tépte szét, nem is láttam viszont mindmáig."
  },
  {
    "number": "29",
    "text": "Ha ezt is elviszitek tőlem, és szerencsétlenség éri, akkor ősz fejemet a bánat miatt a holtak hazájába juttatjátok!"
  },
  {
    "number": "30",
    "text": "Ha most úgy térek vissza apámhoz, a te szolgádhoz, hogy nincs velünk ez a fiú, akihez lelkéből ragaszkodik,"
  },
  {
    "number": "31",
    "text": "és ha meglátja, hogy nincs meg a fiú, akkor meghal, és szolgáid a bánat miatt juttatják apánknak, a te szolgádnak ősz fejét a holtak hazájába."
  },
  {
    "number": "32",
    "text": "De szolgád így vállalt kezességet apámnál ezért a fiúért: Ha nem hozom vissza hozzád, egész életemben viseljem vétkem terhét apám előtt!"
  },
  {
    "number": "33",
    "text": "Ezért hadd maradjon itt a te szolgád e fiú helyett uram rabszolgájaként, ez a fiú pedig menjen el testvéreivel!"
  },
  {
    "number": "34",
    "text": "Mert hogyan mehetnék el apámhoz, ha ez a fiú nincs velem? Nem akarom látni azt a bajt, ami apámat érné!"
  }
]