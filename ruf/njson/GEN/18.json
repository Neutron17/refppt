[
  {
    "number": "1",
    "text": "Azután megjelent neki az  Úr Mamré tölgyesében, amikor a déli hőség idején a sátor bejáratában üldögélt."
  },
  {
    "number": "2",
    "text": "Fölemelte tekintetét, és látta, hogy három férfi áll előtte. Amint meglátta őket, eléjük futott a sátor bejáratától, földre borult,"
  },
  {
    "number": "3",
    "text": "és így szólt: Uram, ha elnyertem jóindulatodat, kérlek, ne kerüld el szolgádat!"
  },
  {
    "number": "4",
    "text": "Mindjárt hozatok egy kis vizet, mossátok meg a lábatokat, és dőljetek le a fa alá!"
  },
  {
    "number": "5",
    "text": "Én meg hozok egy falat kenyeret, hogy felüdüljetek, és úgy menjetek tovább, ha szolgátok mellett mentek el! Ők azt felelték: Tedd azt, amit mondtál!"
  },
  {
    "number": "6",
    "text": "Ábrahám besietett Sárához a sátorba, és azt mondta: Siess, dagassz meg három mérték finomlisztet, és süss lángost!"
  },
  {
    "number": "7",
    "text": "Majd kiszaladt Ábrahám a csordához, fogott egy szép és zsenge borjút, odaadta a legényének, az pedig gyorsan elkészítette."
  },
  {
    "number": "8",
    "text": "Azután vett vajat, tejet, meg vette a borjút, amelyet elkészíttetett, és eléjük tette. Ő maga pedig ott állt mellettük a fa alatt, amíg ettek."
  },
  {
    "number": "9",
    "text": "Azután ezt kérdezték tőle: Hol van Sára, a feleséged? Ő így felelt: Itt a sátorban."
  },
  {
    "number": "10",
    "text": "Egyikük azt mondta: Egy esztendő múlva visszatérek hozzád, és feleségednek, Sárának akkor már fia lesz! Sára közben ott hallgatódzott a háta mögött a sátor bejáratánál."
  },
  {
    "number": "11",
    "text": "Ábrahám és Sára élemedett korú öregek voltak, és Sáránál már megszűnt a női életfolyamat."
  },
  {
    "number": "12",
    "text": "Sára nevetett magában, és azt gondolta: Miután megvénültem, lehet-e még gyönyörben részem? Meg az uram is öreg!"
  },
  {
    "number": "13",
    "text": "De az  Úr megkérdezte Ábrahámot: Miért nevetett Sára, és miért mondta: Ugyan, hogy szülhetnék öreg létemre?"
  },
  {
    "number": "14",
    "text": "Van-e valami lehetetlen az  Úr számára? Egy esztendő múlva visszatérek hozzád, és fia lesz Sárának."
  },
  {
    "number": "15",
    "text": "Sára azonban tagadta: Nem nevettem! – mondta, mert félt. Az  Úr azonban így szólt: De bizony nevettél!"
  },
  {
    "number": "16",
    "text": "Amikor a férfiak elindultak, és Sodoma felé tartottak, Ábrahám is velük ment, hogy elkísérje őket."
  },
  {
    "number": "17",
    "text": "Az  Úr ezt mondta: Eltitkoljam-e Ábrahám elől, amit tenni akarok?"
  },
  {
    "number": "18",
    "text": "Hiszen Ábrahámtól nagy és hatalmas nép fog származni, és általa nyer áldást a föld minden népe."
  },
  {
    "number": "19",
    "text": "Mert őt választottam ki arra, hogy megparancsolja maga után fiainak és háza népének is, hogy őrizzék meg az  Úr útját, cselekedjenek az igazságnak és jognak megfelelően, hogy az  Úr is beteljesítse, amit megígért Ábrahámnak."
  },
  {
    "number": "20",
    "text": "Azért ezt mondta az  Úr: Mivel már igen sok a jajkiáltás Sodoma és Gomora miatt, és vétkük igen súlyossá vált,"
  },
  {
    "number": "21",
    "text": "lemegyek, hogy megnézzem: vajon csakugyan a hozzám eljutott jajkiáltás szerint cselekedtek-e, vagy sem. Tudni akarom."
  },
  {
    "number": "22",
    "text": "Amikor a férfiak megfordultak, és elindultak Sodoma felé, Ábrahám még ott állt az  Úr előtt."
  },
  {
    "number": "23",
    "text": "Odalépett hozzá Ábrahám, és ezt kérdezte: Vajon elpusztítod-e az igazat is a bűnössel együtt?"
  },
  {
    "number": "24",
    "text": "Hátha van ötven igaz ember abban a városban? Akkor is elpusztítod, és nem bocsátasz meg annak a helynek azért az ötven igazért, akik ott laknak?"
  },
  {
    "number": "25",
    "text": "Távol legyen tőled, hogy ilyet tégy, hogy megöld az igazat a bűnössel együtt, és úgy járjon az igaz is, mint a bűnös! Távol legyen tőled! Vajon az egész föld bírája nem hozna-e igaz ítéletet?"
  },
  {
    "number": "26",
    "text": "Az  Úr így felelt: Ha találok Sodoma városában ötven igazat, megkegyelmezek értük az egész helynek."
  },
  {
    "number": "27",
    "text": "Ábrahám újból megszólalt: Tudom, merész dolog, hogy szólok az én Uramnak, bár én csak por és hamu vagyok."
  },
  {
    "number": "28",
    "text": "De ha az ötven igaznak öt híja lesz, elpusztítod-e az öt miatt az egész várost? Ő ezt felelte: Nem pusztítom el, ha találok ott negyvenötöt."
  },
  {
    "number": "29",
    "text": "Ismét szólt hozzá, és ezt mondta: Hátha negyven található ott! Az  Úr így felelt: Nem teszem meg a negyvenért."
  },
  {
    "number": "30",
    "text": "Ne induljon föl az én Uram, hogy beszélek – szólt Ábrahám –, de hátha csak harminc található ott! Ő így felelt: Nem teszem meg, ha találok ott harmincat."
  },
  {
    "number": "31",
    "text": "Ábrahám ezt mondta: Tudom, merész dolog, hogy szólok az én Uramnak: hátha húsz található ott! Ő így felelt: Nem pusztítom el a húszért."
  },
  {
    "number": "32",
    "text": "Ábrahám ezt mondta: Ne haragudjon az én Uram, hogy még egyszer szólok: hátha csak tíz található ott! Ő így felelt: Nem pusztítom el a tízért."
  },
  {
    "number": "33",
    "text": "Ekkor az  Úr befejezte a beszélgetést Ábrahámmal, és eltávozott, Ábrahám pedig visszatért lakóhelyére."
  }
]