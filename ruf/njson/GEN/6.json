[
  {
    "number": "1",
    "text": "Történt pedig, hogy amikor az emberek kezdtek elszaporodni a földön, és leányaik születtek,"
  },
  {
    "number": "2",
    "text": "látták az istenfiak, hogy szépek az emberek leányai, ezért feleségül vették közülük mindazokat, akiket kiválasztottak maguknak."
  },
  {
    "number": "3",
    "text": "Akkor ezt mondta az  Úr: Ne maradjon lelkem örökké az emberben, hiszen ő csak test! Legyen az életkora százhúsz esztendő!"
  },
  {
    "number": "4",
    "text": "Abban az időben, amikor az istenfiak bementek az emberek leányaihoz, és azok gyermekeket szültek nekik – sőt még azután is –, óriások éltek a földön. Ők voltak az ősidők nagy hírű vitézei."
  },
  {
    "number": "5",
    "text": "Amikor látta az  Úr, hogy az emberi gonoszság mennyire elhatalmasodott a földön, és az ember szívének minden szándéka és gondolata szüntelenül csak gonosz,"
  },
  {
    "number": "6",
    "text": "megbánta az  Úr, hogy embert alkotott a földön, és megszomorodott szívében."
  },
  {
    "number": "7",
    "text": "Azért ezt mondta az  Úr: Eltörlöm a föld színéről az embert, akit teremtettem; az emberrel együtt a szárazföldi állatokat, a csúszómászókat és az égi madarakat is, mert megbántam, hogy megalkottam őket."
  },
  {
    "number": "8",
    "text": "De Nóé kegyelmet talált az  Úr előtt."
  },
  {
    "number": "9",
    "text": "Nóénak ez a története: Nóé igaz ember volt, feddhetetlen a maga nemzedékében. Az Istennel járt Nóé."
  },
  {
    "number": "10",
    "text": "Nóé három fiút nemzett: Sémet, Hámot és Jáfetet."
  },
  {
    "number": "11",
    "text": "A föld pedig egyre romlottabb lett az Isten színe előtt, és megtelt a föld erőszakossággal."
  },
  {
    "number": "12",
    "text": "És látta Isten, mennyire megromlott a föld, mert minden ember rossz útra tért a földön."
  },
  {
    "number": "13",
    "text": "Akkor ezt mondta Isten Nóénak: Elhatároztam, hogy véget vetek minden élőlénynek, mert megtelt erőszakossággal miattuk a föld. Elpusztítom hát őket a földdel együtt."
  },
  {
    "number": "14",
    "text": "Csinálj magadnak bárkát góferfából, készíts rekeszeket a bárkában, és vond be kívül-belül szurokkal!"
  },
  {
    "number": "15",
    "text": "Így készítsd el: a bárka hossza háromszáz könyök legyen, szélessége ötven könyök, magassága pedig harminc könyök!"
  },
  {
    "number": "16",
    "text": "Ablakot is csinálj a bárkára: egy könyökre hagyd azt felülről! A bárka ajtaját az oldalára helyezd! Készíts bele egy alsó, egy középső és egy felső emeletet!"
  },
  {
    "number": "17",
    "text": "Mert én özönvizet fogok hozni a földre, hogy elpusztítsak minden élőlényt az ég alatt. Minden el fog pusztulni, ami a földön él."
  },
  {
    "number": "18",
    "text": "Veled azonban szövetségre lépek: menj be a bárkába fiaiddal, feleségeddel és fiaid feleségeivel együtt!"
  },
  {
    "number": "19",
    "text": "És vigyél be a bárkába minden élőlényből, mindenből kettőt-kettőt, hogy életben maradjanak veled együtt: hímek és nőstények legyenek!"
  },
  {
    "number": "20",
    "text": "A madaraknak, a szárazföldi állatoknak és a föld minden csúszómászójának különböző fajtáiból, mindegyikből kettő-kettő menjen be hozzád, hogy életben maradjon!"
  },
  {
    "number": "21",
    "text": "Vigyél magaddal mindenféle eledelt, ami csak ehető; gyűjtsd be magadhoz, hogy legyen ennivalótok, neked is, meg azoknak is!"
  },
  {
    "number": "22",
    "text": "Nóé így is tett: mindenben úgy járt el, ahogyan Isten megparancsolta neki."
  }
]