[
  {
    "number": "1",
    "text": "Amikor Józsefet elvitték Egyiptomba, megvásárolta őt az izmaeliektől, akik odavitték, egy egyiptomi ember: Potifár, a fáraó főembere, a testőrök parancsnoka."
  },
  {
    "number": "2",
    "text": "De az  Úr Józseffel volt, ezért szerencsés ember lett, így aztán egyiptomi gazdájának a házába került."
  },
  {
    "number": "3",
    "text": "Látta a gazdája, hogy vele van az  Úr, és mindazt eredményessé teszi az  Úr, amihez hozzáfog."
  },
  {
    "number": "4",
    "text": "Megnyerte hát József a jóindulatát, és a háziszolgája lett. Azután háza felügyelőjévé tette, és rábízta egész vagyonát."
  },
  {
    "number": "5",
    "text": "Attól fogva, hogy házának és egész vagyonának a felügyelőjévé tette, megáldotta az  Úr az egyiptomi ember házát Józsefért, és az  Úr áldása volt mindenén, amije csak volt a házban és a mezőn."
  },
  {
    "number": "6",
    "text": "Ezért Józsefre bízta mindenét, és semmire sem volt gondja mellette, legfeljebb csak arra, hogy megegye az ételt. Józsefnek szép termete és szép arca volt."
  },
  {
    "number": "7",
    "text": "Ezek után történt, hogy Józsefre szemet vetett gazdájának felesége, és ezt mondta: Hálj velem!"
  },
  {
    "number": "8",
    "text": "Ő azonban ezt nem akarta, és azt felelte gazdája feleségének: Nézd, az én gazdámnak semmi gondja sincs mellettem háza dolgaira, és rám bízta mindenét."
  },
  {
    "number": "9",
    "text": "Senki sem nagyobb nálam ebben a házban. Semmit sem tiltott el tőlem, csak téged, mert te a felesége vagy. Hogyan követhetném el ezt a nagy gonoszságot, vétkezve az Isten ellen?!"
  },
  {
    "number": "10",
    "text": "Bár az asszony nap mint nap ezt mondogatta Józsefnek, ő mégsem engedett neki, és nem feküdt mellé, hogy vele legyen."
  },
  {
    "number": "11",
    "text": "Egy napon, mint mindig, bement József a házba a munkáját végezni. A háznép közül senki sem volt a házban."
  },
  {
    "number": "12",
    "text": "Ekkor megragadta őt az asszony a ruhájánál fogva, és azt mondta: Hálj velem! Ő azonban otthagyta ruháját az asszony kezében, futásnak eredt, és kiszaladt."
  },
  {
    "number": "13",
    "text": "Amikor az asszony látta, hogy kezében hagyta a ruháját, és kifutott,"
  },
  {
    "number": "14",
    "text": "összecsődítette háza népét, és ezt mondta nekik: Nézzétek, egy héber embert hozott hozzánk, és az csúffá tesz bennünket. Bejött hozzám, hogy velem háljon, de én hangosan kiáltozni kezdtem."
  },
  {
    "number": "15",
    "text": "Amikor meghallotta, hogy jó hangosan kiáltozni kezdek, nálam hagyta a ruháját, futásnak eredt, és kiszaladt."
  },
  {
    "number": "16",
    "text": "Az asszony magánál tartotta József ruháját, míg az ura haza nem jött."
  },
  {
    "number": "17",
    "text": "Akkor neki is ugyanazt mondta: Bejött hozzám a héber szolga, akit idehoztál, hogy csúffá tegyen engem."
  },
  {
    "number": "18",
    "text": "De amikor hangosan kiáltozni kezdtem, nálam hagyta a ruháját, és kifutott."
  },
  {
    "number": "19",
    "text": "Amikor a gazdája meghallotta feleségének a szavait, amelyeket neki mondott: Ilyen dolgokat tett velem a szolgád! – akkor haragra gerjedt."
  },
  {
    "number": "20",
    "text": "Fogta Józsefet a gazdája, és abba a börtönbe vetette, ahol a király foglyait tartották fogva. Így került József a börtönbe."
  },
  {
    "number": "21",
    "text": "De az  Úr Józseffel volt, hűséges maradt hozzá, és gondoskodott róla, hogy elnyerje a börtönparancsnok jóindulatát."
  },
  {
    "number": "22",
    "text": "A börtönparancsnok Józsefre bízta mindazokat a foglyokat, akik a börtönben voltak, és ő dolgoztatta mindazokat, akik ott dolgoztak."
  },
  {
    "number": "23",
    "text": "A börtönparancsnoknak nem kellett törődnie semmivel, ami rá volt bízva, mert az  Úr Józseffel volt, és eredményessé tette az  Úr, amihez hozzáfogott."
  }
]