[
  {
    "number": "1",
    "text": "József elment, és hírt vitt a fáraónak. Ezt mondta: Apám és testvéreim megérkeztek Kánaán földjéről juhaikkal, marháikkal és mindenükkel, amijük csak van, és már Gósen földjén vannak."
  },
  {
    "number": "2",
    "text": "Maga mellé vett ötöt a testvérei közül, és odaállította őket a fáraó elé."
  },
  {
    "number": "3",
    "text": "A fáraó ezt kérdezte a testvérektől: Mi a foglalkozásotok? Ők így feleltek a fáraónak: Juhpásztorok a te szolgáid, mi is, meg atyáink is azok voltak."
  },
  {
    "number": "4",
    "text": "Majd ezt mondták a fáraónak: Jövevényként jöttünk erre a földre, mert szolgáid juhainak nincs legelője, olyan súlyos az éhínség Kánaán földjén. Hadd telepedjenek le szolgáid Gósen földjén!"
  },
  {
    "number": "5",
    "text": "A fáraó ezt mondta Józsefnek: Apád és testvéreid idejöttek hozzád."
  },
  {
    "number": "6",
    "text": "Előtted van Egyiptom országa. Az ország legjobb részén telepítsd le apádat és testvéreidet, telepedjenek le Gósen földjén! Ha pedig tudod, hogy vannak közöttük rátermett emberek, tedd azokat jószágaim felügyelőivé!"
  },
  {
    "number": "7",
    "text": "József apját, Jákóbot is bevezette, és odaállította a fáraó elé. Jákób áldást mondott a fáraóra."
  },
  {
    "number": "8",
    "text": "A fáraó megkérdezte Jákóbtól: Hány éves vagy?"
  },
  {
    "number": "9",
    "text": "Jákób azt felelte a fáraónak: Vándorlásom éveinek a száma százharminc esztendő. Életem rövid volt, tele rossz napokkal. Nem értem el atyáim vándorlása éveinek a számát."
  },
  {
    "number": "10",
    "text": "Majd áldást mondott Jákób a fáraóra, és eltávozott a fáraó elől."
  },
  {
    "number": "11",
    "text": "Így telepítette le József apját és testvéreit, és adott nekik birtokot Egyiptomban, az ország legjobb részén, Ramszesz földjén, ahogyan megparancsolta a fáraó."
  },
  {
    "number": "12",
    "text": "És ellátta József kenyérrel az apját, testvéreit és apja egész háza népét családostul."
  },
  {
    "number": "13",
    "text": "Pedig sehol az országban nem volt már kenyér, olyan súlyos volt az éhínség. Egyiptom földje és Kánaán földje sínylődött az éhínség miatt."
  },
  {
    "number": "14",
    "text": "József a gabonáért, amelyet vásároltak, már összeszedetett minden pénzt, ami csak fellelhető volt Egyiptom és Kánaán földjén. Ezt a pénzt József a fáraó házának juttatta."
  },
  {
    "number": "15",
    "text": "Amikor elfogyott a pénz Egyiptom földjén – meg Kánaán földjén is –, odament valamennyi egyiptomi Józsefhez, és azt mondták: Adj nekünk kenyeret! Miért haljunk meg itt előtted? Hiszen nincs már pénz!"
  },
  {
    "number": "16",
    "text": "József így felelt: Adjátok ide jószágaitokat, akkor adok nektek jószágaitokért, ha már nincs pénz."
  },
  {
    "number": "17",
    "text": "El is vitték jószágaikat Józsefhez, József pedig adott nekik kenyeret a lovakért, a juhnyájakért, a marhacsordákért és a szamarakért. Ellátta őket kenyérrel abban az esztendőben minden jószágukért."
  },
  {
    "number": "18",
    "text": "Miután eltelt az az esztendő, a következő esztendőben megint odamentek hozzá, és azt mondták neki: Nem titkolhatjuk el, uram, hogy elfogyott a pénz, jószágaink és állataink pedig urunknál vannak. Nem maradt egyebünk, uram, csak a testünk és a földünk."
  },
  {
    "number": "19",
    "text": "Miért pusztuljunk el szemed láttára magunk is, meg a földünk is? Vásárolj meg minket és a földünket kenyérért, és mi földünkkel együtt a fáraó szolgái leszünk. Csak adj vetőmagot, hogy életben maradjunk, ne haljunk meg, és a termőföld se váljék pusztává!"
  },
  {
    "number": "20",
    "text": "József tehát megvásárolta Egyiptom egész földjét a fáraó részére, mert az egyiptomiak mind eladták mezőiket, olyan súlyos volt náluk az éhínség. Így lett a föld a fáraóé."
  },
  {
    "number": "21",
    "text": "A népet pedig szolgáivá tette, hogy neki dolgozzanak Egyiptom határának egyik szélétől a másikig."
  },
  {
    "number": "22",
    "text": "Csak a papok földjét nem vásárolta meg, mert az a papok javadalma volt a fáraó rendelete szerint, és ők abból a javadalomból éltek, amelyet a fáraó rendelete juttatott nekik. Ezért nem adták el a földjüket."
  },
  {
    "number": "23",
    "text": "Akkor József ezt mondta a népnek: A mai napon megvásároltalak benneteket és földeteket a fáraónak. Itt a vetőmag, vessétek be a földet!"
  },
  {
    "number": "24",
    "text": "A termés egyötödét a fáraónak kell adnotok, négyötöde pedig megmarad nektek vetőmagnak és élelemre házatok népének, hogy legyen ennivalója családotoknak."
  },
  {
    "number": "25",
    "text": "Ők ezt felelték: Te mentetted meg az életünket. Légy jóindulattal irántunk, uram, és mi a fáraó szolgái leszünk!"
  },
  {
    "number": "26",
    "text": "Így hozta meg József Egyiptomban a földre vonatkozólag azt a mai napig is érvényes rendeletet, hogy a termés egyötöde a fáraóé; csak a papok földje nem volt a fáraóé."
  },
  {
    "number": "27",
    "text": "Izráel tehát letelepedett Egyiptomban, Gósen földjén. Birtokukba vették azt, szaporodtak, és nagyon megsokasodtak."
  },
  {
    "number": "28",
    "text": "Jákób tizenhét évig élt Egyiptomban. Összesen száznegyvenhét évig élt Jákób."
  },
  {
    "number": "29",
    "text": "Amikor közeledett Izráel halálának az ideje, magához hívatta fiát, Józsefet, és ezt mondta neki: Ha elnyertem jóindulatodat, tedd kezedet a csípőm alá, és esküdj meg, hogy szeretettel és hűséggel bánsz velem, és nem Egyiptomban fogsz eltemetni!"
  },
  {
    "number": "30",
    "text": "Őseim mellett akarok pihenni. Vigyél majd el Egyiptomból, és temess az ő sírjukba! Ő így felelt: Megteszem, amit mondtál."
  },
  {
    "number": "31",
    "text": "Jákób ezt mondta: Esküdj meg nekem! Ő megesküdött. Ekkor Izráel térdre borult az ágy fejénél."
  }
]