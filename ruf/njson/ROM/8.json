[
  {
    "number": "1",
    "text": "Nincsen azért most már semmiféle kárhoztató ítélet azok ellen, akik Krisztus Jézusban vannak,"
  },
  {
    "number": "2",
    "text": "mert az élet Lelkének törvénye megszabadított téged Krisztus Jézusban a bűn és a halál törvényétől."
  },
  {
    "number": "3",
    "text": "Amire ugyanis képtelen volt a törvény, mert erőtlen volt a test miatt, azt tette meg Isten, amikor bűnért való áldozatként tulajdon Fiát küldte el a bűnös testhez hasonló formában, és kárhozatra ítélte a bűnt a testben,"
  },
  {
    "number": "4",
    "text": "hogy a törvény követelése teljesüljön bennünk, akik nem test szerint járunk, hanem Lélek szerint."
  },
  {
    "number": "5",
    "text": "Mert akik test szerint élnek, a test dolgaira törekszenek, akik pedig Lélek szerint, a Lélek dolgaira."
  },
  {
    "number": "6",
    "text": "A test törekvése halál, a Lélek törekvése pedig élet és békesség,"
  },
  {
    "number": "7",
    "text": "minthogy a test törekvése ellenségeskedés Istennel, mert Isten törvényének nem engedelmeskedik, és nem is tud engedelmeskedni."
  },
  {
    "number": "8",
    "text": "Akik pedig test szerint élnek, nem lehetnek kedvesek Isten előtt."
  },
  {
    "number": "9",
    "text": "Ti azonban nem test szerint éltek, hanem Lélek szerint, ha Isten Lelke lakik bennetek. De akiben nincs Krisztus Lelke, az nem az övé."
  },
  {
    "number": "10",
    "text": "Ha pedig Krisztus bennetek van, bár a test halott a bűn miatt, a Lélek élet az igazság miatt."
  },
  {
    "number": "11",
    "text": "Ha pedig annak Lelke lakik bennetek, aki feltámasztotta Jézust a halottak közül, akkor az, aki feltámasztotta Krisztus Jézust a halottak közül, életre kelti halandó testeteket is a bennetek lakó Lelke által."
  },
  {
    "number": "12",
    "text": "Ezért, testvéreim, adósok vagyunk, de nem a testnek, hogy test szerint éljünk."
  },
  {
    "number": "13",
    "text": "Mert ha test szerint éltek, meg kell halnotok, de ha a Lélek által megölitek a test cselekedeteit, élni fogtok."
  },
  {
    "number": "14",
    "text": "Akiket pedig Isten Lelke vezérel, azok Isten fiai."
  },
  {
    "number": "15",
    "text": "Mert nem a szolgaság lelkét kaptátok, hogy ismét féljetek, hanem a fiúság Lelkét kaptátok, aki által kiáltjuk: „Abbá, Atyám!”"
  },
  {
    "number": "16",
    "text": "Maga a Lélek tesz bizonyságot a mi lelkünkkel együtt arról, hogy Isten gyermekei vagyunk."
  },
  {
    "number": "17",
    "text": "Ha pedig gyermekek, akkor örökösök is: örökösei Istennek és örököstársai Krisztusnak, ha vele együtt szenvedünk, hogy vele együtt meg is dicsőüljünk."
  },
  {
    "number": "18",
    "text": "Mert azt tartom, hogy a jelen szenvedései nem hasonlíthatók ahhoz a dicsőséghez, amely láthatóvá lesz rajtunk."
  },
  {
    "number": "19",
    "text": "Mert a teremtett világ sóvárogva várja Isten fiainak megjelenését."
  },
  {
    "number": "20",
    "text": "A teremtett világ ugyanis a hiábavalóságnak vettetett alá, nem önként, hanem annak akaratából, aki alávetette, mégpedig azzal a reménységgel,"
  },
  {
    "number": "21",
    "text": "hogy a teremtett világ maga is meg fog szabadulni a romlandóság szolgaságából Isten gyermekeinek dicsőséges szabadságára."
  },
  {
    "number": "22",
    "text": "Hiszen tudjuk, hogy az egész teremtett világ együtt sóhajtozik és együtt vajúdik mind ez ideig."
  },
  {
    "number": "23",
    "text": "De nemcsak ez a világ, hanem még azok is, akik a Lélek zsengéjét kapták: mi magunk is sóhajtozunk magunkban, várva a fiúságra, testünk megváltására."
  },
  {
    "number": "24",
    "text": "Mert üdvösségünk reménységre szól. Viszont az a reménység, amelyet már látunk, nem is reménység, hiszen amit lát valaki, azt miért kellene remélnie?"
  },
  {
    "number": "25",
    "text": "Ha pedig azt reméljük, amit nem látunk, akkor állhatatossággal várjuk."
  },
  {
    "number": "26",
    "text": "Ugyanígy segít a Lélek is a mi erőtlenségünkön. Mert amiért imádkoznunk kell, nem tudjuk úgy kérni, ahogyan kell, de maga a Lélek esedezik értünk kimondhatatlan fohászkodásokkal."
  },
  {
    "number": "27",
    "text": "Aki pedig a szíveket vizsgálja, tudja, mi a Lélek szándéka, mert Isten szerint jár közben a szentekért."
  },
  {
    "number": "28",
    "text": "Azt pedig tudjuk, hogy akik Istent szeretik, azoknak minden javukra szolgál, azoknak, akiket örök elhatározása szerint elhívott."
  },
  {
    "number": "29",
    "text": "Mert akiket eleve kiválasztott, azokat eleve el is rendelte, hogy hasonlókká legyenek Fia képéhez, hogy ő sok testvér között legyen elsőszülött."
  },
  {
    "number": "30",
    "text": "Akikről pedig ezt eleve elrendelte, azokat el is hívta, és akiket elhívott, azokat meg is igazította, akiket pedig megigazított, azokat meg is dicsőítette."
  },
  {
    "number": "31",
    "text": "Mit mondjunk tehát ezekre? Ha Isten velünk, ki lehet ellenünk?"
  },
  {
    "number": "32",
    "text": "Aki tulajdon Fiát nem kímélte, hanem mindnyájunkért odaadta, hogyan ne ajándékozna nekünk vele együtt mindent?"
  },
  {
    "number": "33",
    "text": "Ki vádolná Isten választottait? Hiszen Isten az, aki megigazít."
  },
  {
    "number": "34",
    "text": "Ki ítélne kárhozatra? Hiszen Krisztus Jézus az, aki meghalt, sőt feltámadt, aki Isten jobbján van, és esedezik is értünk."
  },
  {
    "number": "35",
    "text": "Ki választana el minket Krisztus szeretetétől? Nyomorúság, vagy szorongattatás, vagy üldözés, vagy éhezés, vagy mezítelenség, vagy veszedelem, vagy fegyver?"
  },
  {
    "number": "36",
    "text": "Amint meg van írva: „Teérted gyilkolnak minket nap mint nap, annyira becsülnek, mint vágójuhokat.”"
  },
  {
    "number": "37",
    "text": "De mindezekben diadalmaskodunk az által, aki szeret minket."
  },
  {
    "number": "38",
    "text": "Mert meg vagyok győződve, hogy sem halál, sem élet, sem angyalok, sem fejedelmek, sem jelenvalók, sem eljövendők, sem hatalmak,"
  },
  {
    "number": "39",
    "text": "sem magasság, sem mélység, sem semmiféle más teremtmény nem választhat el minket Isten szeretetétől, amely megjelent Krisztus Jézusban, a mi Urunkban."
  }
]