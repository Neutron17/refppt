[
  {
    "number": "1",
    "text": "Pál, Krisztus Jézus szolgája, elhívott apostol, akit Isten kiválasztott arra, hogy hirdesse evangéliumát,"
  },
  {
    "number": "2",
    "text": "amelyet prófétái által a szent iratokban előre megígért,"
  },
  {
    "number": "3",
    "text": "az ő Fiáról, aki test szerint Dávid utódaitól származott,"
  },
  {
    "number": "4",
    "text": "a szentség Lelke szerint pedig a halottak közül való feltámadásával Isten hatalmas Fiának bizonyult. Jézus Krisztus a mi Urunk,"
  },
  {
    "number": "5",
    "text": "általa kegyelmet és apostolságot kaptunk arra, hogy az ő nevéért hitre és engedelmességre hívjunk fel minden népet,"
  },
  {
    "number": "6",
    "text": "akik közé tartoztok ti is, Jézus Krisztus elhívottai."
  },
  {
    "number": "7",
    "text": "Mindazoknak, akik Rómában vagytok, Isten szeretteinek, elhívott szentjeinek: Kegyelem nektek és békesség Istentől, a mi Atyánktól és az Úr Jézus Krisztustól."
  },
  {
    "number": "8",
    "text": "Először is hálát adok az én Istenemnek Jézus Krisztus által mindnyájatokért, hogy hiteteknek az egész világon híre van."
  },
  {
    "number": "9",
    "text": "Mert Isten a tanúm, akit lelkemből szolgálok Fia evangéliumának hirdetésével, hogy szüntelenül megemlékezem rólatok,"
  },
  {
    "number": "10",
    "text": "mindenkor kérve imádságaimban, hogy Isten akaratából egyszer már el tudjak menni hozzátok."
  },
  {
    "number": "11",
    "text": "Mert szeretnélek meglátogatni titeket, hogy megerősítésetekre valamilyen lelki ajándékot adjak át nektek,"
  },
  {
    "number": "12",
    "text": "azaz hogy együtt nyerjünk vigasztalást nálatok egymás hite által, a tietek és az enyém által."
  },
  {
    "number": "13",
    "text": "Tudjátok meg, testvéreim: sokszor elhatároztam már, hogy elmegyek hozzátok, de mindeddig megakadályoztattam abban, hogy munkámnak némi gyümölcse lehessen közöttetek, amint a többi nép között is."
  },
  {
    "number": "14",
    "text": "Görögöknek és barbároknak, bölcseknek és tudatlanoknak egyaránt adósa vagyok."
  },
  {
    "number": "15",
    "text": "Azért szívem szerint kész vagyok az evangéliumot hirdetni nektek is, akik Rómában vagytok."
  },
  {
    "number": "16",
    "text": "Mert nem szégyellem az evangéliumot, hiszen Isten hatalma az minden hívőnek üdvösségére, először a zsidóknak, majd pedig a görögöknek."
  },
  {
    "number": "17",
    "text": "Mert abban Isten a maga igazságát nyilatkoztatja ki hitből hitbe, amint meg van írva: „Az igaz ember pedig hitből fog élni.”"
  },
  {
    "number": "18",
    "text": "Isten ugyanis kinyilatkoztatja a maga haragját a mennyből az igazság útját álló gonosz emberek minden hitetlensége és gonoszsága ellen,"
  },
  {
    "number": "19",
    "text": "mert ami megismerhető Istenből, az nyilvánvaló előttük, mivel Isten nyilvánvalóvá tette számukra."
  },
  {
    "number": "20",
    "text": "Láthatatlan valóját, azaz örök hatalmát és istenségét meglátja alkotásain az értelem a világ teremtésétől fogva. Ezért nincs mentségük,"
  },
  {
    "number": "21",
    "text": "mert bár Istent ismerték, mégsem dicsőítették vagy áldották mint Istent, hanem hiábavalóságokra jutottak gondolkodásukban, és sötétség borult oktalan szívükre."
  },
  {
    "number": "22",
    "text": "Akik bölcseknek mondják magukat, bolonddá lettek,"
  },
  {
    "number": "23",
    "text": "és a halhatatlan Isten dicsőségét felcserélték halandó emberek, sőt madarak, négylábúak és csúszómászók képmásával."
  },
  {
    "number": "24",
    "text": "Ezért kiszolgáltatta őket Isten szívük vágyaiban a tisztátalanságnak, hogy meggyalázzák egymás testét."
  },
  {
    "number": "25",
    "text": "Az ilyenek Isten igazságát hazugsággal cserélték fel, és a teremtményt imádták és szolgálták a Teremtő helyett, aki áldott mindörökké. Ámen."
  },
  {
    "number": "26",
    "text": "Ezért kiszolgáltatta őket Isten gyalázatos szenvedélyeiknek: mert asszonyaik felcserélték a természetes érintkezést a természetellenessel,"
  },
  {
    "number": "27",
    "text": "ugyanúgy a férfiak is elhagyták a női nemmel való természetes érintkezést, és egymás iránt ébredt vágy bennük: férfiak férfiakkal fajtalankodnak, de el is veszik tévelygésük méltó büntetését önmagukban."
  },
  {
    "number": "28",
    "text": "És mivel nem méltatták Istent arra, hogy megtartsák ismeretükben, Isten kiszolgáltatta őket megbízhatatlan gondolkodásuknak, hogy azt tegyék, ami nem illik."
  },
  {
    "number": "29",
    "text": "Tele vannak mindenféle hamissággal, gonoszsággal, kapzsisággal, rosszasággal, tele irigységgel, gyilkos indulattal, viszálykodással, csalással, rosszindulattal; besúgók,"
  },
  {
    "number": "30",
    "text": "rágalmazók, istengyűlölők, gőgösek, fennhéjázók, dicsekvők, találékonyak a rosszban, szüleiknek engedetlenek,"
  },
  {
    "number": "31",
    "text": "kíméletlenek, szószegők, szeretetlenek és irgalmatlanok."
  },
  {
    "number": "32",
    "text": "Ezek ismerik ugyan Isten igazságos rendjét, amely szerint halálra méltók, akik ilyeneket tesznek; mégis nemcsak teszik ezeket a dolgokat, hanem azokkal is egyetértenek, akik ilyeneket tesznek."
  }
]