[
  {
    "number": "1",
    "text": "Vagy nem tudjátok, testvéreim, pedig a törvényt ismerőkhöz szólok, hogy a törvény addig uralkodik az emberen, amíg él?"
  },
  {
    "number": "2",
    "text": "Például a férjes asszony is, amíg él a férje, hozzá van kötve a törvény szerint, de ha meghal a férje, akkor felszabadul a törvény hatálya alól, amely a férjéhez kötötte."
  },
  {
    "number": "3",
    "text": "Amíg tehát él a férje, házasságtörőnek mondják, ha más férfié lesz, de ha meghal a férje, megszabadul e törvénytől, és már nem házasságtörő, ha más férfié lesz."
  },
  {
    "number": "4",
    "text": "Ugyanígy ti is, testvéreim, meghaltatok a törvény számára a Krisztus teste által, hogy másé legyetek: azé, aki feltámadt a halottak közül, hogy gyümölcsöt teremjünk Istennek."
  },
  {
    "number": "5",
    "text": "Mert amíg test szerint éltünk, a bűnök törvény által szított szenvedélyei hatottak tagjainkban, hogy a halálnak teremjenek gyümölcsöt."
  },
  {
    "number": "6",
    "text": "Most azonban, miután meghaltunk annak a számára, ami fogva tartott minket, megszabadultunk a törvénytől, úgyhogy a Lélek új rendjében szolgálunk, nem pedig a törvény betűjének régi rendjében."
  },
  {
    "number": "7",
    "text": "Mit mondjunk tehát? A törvény bűn? Szó sincs róla! Viszont a bűnt nem ismerném, ha nem ismertem volna meg a törvény által, és a kívánságot sem ismerném, ha a törvény nem mondaná: „Ne kívánd!”"
  },
  {
    "number": "8",
    "text": "De a bűn, kihasználva a parancsolatot, mindenféle kívánságot szült bennem. Mert a törvény nélkül halott a bűn."
  },
  {
    "number": "9",
    "text": "Én törvény nélkül éltem egykor. Amikor azonban eljött a parancsolat, a bűn életre kelt,"
  },
  {
    "number": "10",
    "text": "én pedig meghaltam, és megértettem, hogy éppen az életre adott parancsolat lett halálommá."
  },
  {
    "number": "11",
    "text": "Mert a bűn, kihasználva a parancsolatot, megcsalt engem, és megölt általa."
  },
  {
    "number": "12",
    "text": "A törvény tehát szent, a parancsolat is szent, igaz és jó."
  },
  {
    "number": "13",
    "text": "Akkor a jó lett halálommá? Szó sincs róla! Hanem a bűn, hogy bűn volta nyilvánvalóvá legyen, a jó által hoz rám halált, hogy így a parancsolat által a bűn bűnné legyen."
  },
  {
    "number": "14",
    "text": "Tudjuk ugyanis, hogy a törvény lelki, én pedig testi vagyok: a bűn rabszolgája."
  },
  {
    "number": "15",
    "text": "Hiszen amit teszek, azt nem is értem, mert nem azt cselekszem, amit akarok, hanem azt teszem, amit gyűlölök."
  },
  {
    "number": "16",
    "text": "Ha pedig azt teszem, amit nem akarok, akkor elismerem a törvényről, hogy jó."
  },
  {
    "number": "17",
    "text": "Akkor pedig már nem is én teszem azt, hanem a bennem lakó bűn."
  },
  {
    "number": "18",
    "text": "Mert tudom, hogy énbennem, vagyis a testemben nem lakik jó, hiszen az akarat megvolna bennem a jóra, de nem tudom véghezvinni azt."
  },
  {
    "number": "19",
    "text": "Hiszen nem azt teszem, amit akarok: a jót, hanem azt cselekszem, amit nem akarok: a rosszat."
  },
  {
    "number": "20",
    "text": "Ha pedig azt teszem, amit nem akarok, akkor már nem én teszem, hanem a bennem lakó bűn."
  },
  {
    "number": "21",
    "text": "Azt a törvényt találom tehát magamban, hogy – miközben a jót akarom tenni – csak a rosszra van lehetőségem."
  },
  {
    "number": "22",
    "text": "Mert gyönyörködöm Isten törvényében a belső ember szerint,"
  },
  {
    "number": "23",
    "text": "de tagjaimban egy másik törvényt látok, amely harcol az értelmem törvénye ellen, és foglyul ejt a bűn tagjaimban lévő törvényével."
  },
  {
    "number": "24",
    "text": "Én nyomorult ember! Kicsoda szabadít meg ebből a halálra ítélt testből?"
  },
  {
    "number": "25",
    "text": "Hála legyen Istennek a mi Urunk Jézus Krisztus által! Tehát én magam értelmemmel ugyan Isten törvényének szolgálok, testemmel azonban a bűn törvényének."
  }
]