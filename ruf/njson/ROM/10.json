[
  {
    "number": "1",
    "text": "Testvéreim, én szívemből kívánom, és könyörgök értük Istenhez, hogy üdvözüljenek."
  },
  {
    "number": "2",
    "text": "Mert tanúskodom mellettük, hogy Isten iránti buzgóság van bennük, de nem a helyes ismeret szerint."
  },
  {
    "number": "3",
    "text": "Mert azzal, hogy Isten igazságát nem értették meg, hanem a maguk igazságát igyekeztek érvényesíteni, nem engedelmeskedtek Isten igazságának."
  },
  {
    "number": "4",
    "text": "Mert a törvény végcélja Krisztus, minden hívő megigazulására."
  },
  {
    "number": "5",
    "text": "Mózes ugyanis azt írja a törvényből való igazságról, hogy „aki megcselekszi azokat, él általuk”."
  },
  {
    "number": "6",
    "text": "A hitből való igazság pedig így szól: „Ne mondd szívedben: Ki megy fel a mennybe?” Azért tudniillik, hogy Krisztust lehozza."
  },
  {
    "number": "7",
    "text": "Vagy: „Ki megy le az alvilágba?” Azért tudniillik, hogy Krisztust a halálból felhozza."
  },
  {
    "number": "8",
    "text": "Hanem mit mond? „Közel van hozzád az ige, a te szádban és a te szívedben”, mégpedig a hit igéje, amelyet mi hirdetünk."
  },
  {
    "number": "9",
    "text": "Ha tehát száddal Úrnak vallod Jézust, és szíveddel hiszed, hogy Isten feltámasztotta őt a halálból, akkor üdvözülsz."
  },
  {
    "number": "10",
    "text": "Mert szívvel hiszünk, hogy megigazuljunk, és szájjal teszünk vallást, hogy üdvözüljünk."
  },
  {
    "number": "11",
    "text": "Az Írás így szól: „Aki hisz őbenne, nem szégyenül meg.”"
  },
  {
    "number": "12",
    "text": "Nincs különbség zsidók és görögök között, mert mindenkinek ugyanaz az Ura, és ő bőkezű mindazokhoz, akik segítségül hívják őt,"
  },
  {
    "number": "13",
    "text": "mert „aki segítségül hívja az Úr nevét, üdvözül”."
  },
  {
    "number": "14",
    "text": "De hogyan hívják segítségül azt, akiben nem hisznek? Hogyan is higgyenek abban, akiről nem hallottak? Hogyan hallják meg igehirdető nélkül?"
  },
  {
    "number": "15",
    "text": "És hogyan hirdessék, ha nem küldettek el? Amint meg van írva: „Milyen kedves azoknak a jövetele, akik az evangéliumot hirdetik!”"
  },
  {
    "number": "16",
    "text": "Csakhogy nem mindenki engedelmeskedett az evangéliumnak, hiszen Ézsaiás is ezt mondja: „Uram, ki hitt annak, amit tőlünk hallott?”"
  },
  {
    "number": "17",
    "text": "A hit tehát hallásból van, a hallás pedig Krisztus beszéde által."
  },
  {
    "number": "18",
    "text": "Kérdem: talán nem hallották? Sőt nagyon is! „Az egész földre elhatott az ő hangjuk, és a földkerekség széléig az ő beszédük.”"
  },
  {
    "number": "19",
    "text": "De tovább kérdem: Izráel talán nem értette meg? Először Mózes mondja: „Egy olyan néppel teszlek féltékennyé, amely nem az én népem, értetlen néppel haragítlak meg titeket.”"
  },
  {
    "number": "20",
    "text": "Ézsaiás pedig nyíltan ki is mondja: „Megtaláltak azok, akik nem kerestek, megjelentem azoknak, akik nem kérdezősködtek utánam.”"
  },
  {
    "number": "21",
    "text": "Izráelről viszont így szól: „Egész nap kitártam karjaimat az engedetlen és ellenszegülő nép felé.”"
  }
]