[
  {
    "number": "1",
    "text": "Történt pedig azokban a napokban, hogy Augusztusz császár rendeletet adott ki: írják össze az egész földet."
  },
  {
    "number": "2",
    "text": "Ez az első összeírás akkor történt, amikor Szíriában Kviriniusz volt a helytartó."
  },
  {
    "number": "3",
    "text": "Elment tehát mindenki a maga városába, hogy összeírják."
  },
  {
    "number": "4",
    "text": "Felment József is a galileai Názáretből Júdeába, Dávid városába, amelyet Betlehemnek neveznek, mert Dávid házából és nemzetségéből származott,"
  },
  {
    "number": "5",
    "text": "hogy összeírják jegyesével, Máriával együtt, aki áldott állapotban volt."
  },
  {
    "number": "6",
    "text": "És történt, hogy amíg ott voltak, eljött szülésének ideje,"
  },
  {
    "number": "7",
    "text": "és megszülte elsőszülött fiát. Bepólyálta, és a jászolba fektette, mivel a szálláson nem volt számukra hely."
  },
  {
    "number": "8",
    "text": "Pásztorok tanyáztak azon a vidéken a szabad ég alatt, és őrködtek éjszaka a nyájuk mellett."
  },
  {
    "number": "9",
    "text": "És az Úr angyala megjelent nekik, körülragyogta őket az Úr dicsősége, és nagy félelem vett erőt rajtuk."
  },
  {
    "number": "10",
    "text": "Az angyal pedig ezt mondta nekik: Ne féljetek, mert íme, nagy örömet hirdetek nektek, amely az egész nép öröme lesz:"
  },
  {
    "number": "11",
    "text": "üdvözítő született ma nektek, aki az Úr Krisztus, a Dávid városában."
  },
  {
    "number": "12",
    "text": "A jel pedig ez lesz számotokra: találtok egy kisgyermeket, aki bepólyálva fekszik a jászolban."
  },
  {
    "number": "13",
    "text": "És hirtelen mennyei seregek sokasága jelent meg az angyallal, akik dicsérték az Istent, és ezt mondták:"
  },
  {
    "number": "14",
    "text": "Dicsőség a magasságban Istennek, és a földön békesség, és az emberekhez jóakarat."
  },
  {
    "number": "15",
    "text": "Miután elmentek tőlük az angyalok a mennybe, a pásztorok így szóltak egymáshoz: Menjünk el Betlehembe, és nézzük meg azt, ami ott történt, amit az Úr tudtunkra adott."
  },
  {
    "number": "16",
    "text": "Elmentek tehát sietve, és megtalálták Máriát, Józsefet és a jászolban fekvő kisgyermeket."
  },
  {
    "number": "17",
    "text": "Amikor meglátták őt, elmondták mindazt, amit erről a kisgyermekről az angyalok hirdettek,"
  },
  {
    "number": "18",
    "text": "és mindenki, aki hallotta, elcsodálkozott azon, amit a pásztorok mondtak nekik."
  },
  {
    "number": "19",
    "text": "Mária pedig mindezeket a beszédeket megjegyezte, és szívében forgatta."
  },
  {
    "number": "20",
    "text": "A pásztorok pedig visszatértek, dicsőítve és magasztalva Istent mindazért, amit hallottak és láttak, úgy, ahogyan ő megüzente nekik."
  },
  {
    "number": "21",
    "text": "Amikor pedig eljött a nyolcadik nap, és körül kellett őt metélni, a Jézus nevet adták neki, ahogyan az angyal nevezte őt, mielőtt még anyja méhében megfogant."
  },
  {
    "number": "22",
    "text": "És amikor leteltek tisztulásuk napjai Mózes törvénye szerint, felvitték Jézust Jeruzsálembe, hogy bemutassák az Úrnak,"
  },
  {
    "number": "23",
    "text": "amint meg van írva az Úr törvényében, hogy „minden elsőszülött fiúgyermek az Úrnak szenteltessék”;"
  },
  {
    "number": "24",
    "text": "és hogy áldozatot adjanak az Úr törvényében mondottak szerint, „egy pár gerlét vagy két galambfiókát”."
  },
  {
    "number": "25",
    "text": "És íme, élt egy ember Jeruzsálemben, akinek Simeon volt a neve. Igaz és kegyes ember volt, várta Izráel vigasztalását, és a Szentlélek volt rajta."
  },
  {
    "number": "26",
    "text": "Azt a kijelentést kapta a Szentlélektől, hogy nem hal meg addig, amíg meg nem látja az Úr Krisztusát."
  },
  {
    "number": "27",
    "text": "A Lélek indítására elment a templomba, és amikor a gyermek Jézust bevitték szülei, hogy eleget tegyenek a törvény előírásainak,"
  },
  {
    "number": "28",
    "text": "akkor karjába vette, áldotta az Istent, és ezt mondta:"
  },
  {
    "number": "29",
    "text": "Most bocsátod el, Uram, szolgádat beszéded szerint békességgel,"
  },
  {
    "number": "30",
    "text": "mert meglátta szemem üdvösségedet,"
  },
  {
    "number": "31",
    "text": "amelyet elkészítettél minden nép szeme láttára,"
  },
  {
    "number": "32",
    "text": "hogy megjelenjék világosságul a pogányoknak és dicsőségül népednek, Izráelnek."
  },
  {
    "number": "33",
    "text": "A gyermek apja és anyja csodálkoztak azon, amit róla mondott,"
  },
  {
    "number": "34",
    "text": "Simeon pedig megáldotta őket, és ezt mondta anyjának, Máriának: Íme, ő sokak elesésére és felemelésére rendeltetett Izráelben, és jelül, amelynek ellene mondanak"
  },
  {
    "number": "35",
    "text": "– a te lelkedet is éles kard járja majd át –, hogy nyilvánvalóvá legyen sok szív gondolata."
  },
  {
    "number": "36",
    "text": "Volt ott egy prófétanő is, Anna, Fánuél leánya, Ásér törzséből. Igen idős volt; csak hét évig élt férjével hajadonkora után,"
  },
  {
    "number": "37",
    "text": "és nyolcvannégy éves özvegyasszony volt. Nem távozott el a templomból, hanem böjtöléssel és imádkozással szolgált éjjel és nappal."
  },
  {
    "number": "38",
    "text": "Abban az órában is megjelent, hálát adott Istennek, és beszélt róla mindazoknak, akik várták Jeruzsálem megváltását."
  },
  {
    "number": "39",
    "text": "Miután mindent elvégeztek az Úr törvénye szerint, visszatértek városukba, a galileai Názáretbe."
  },
  {
    "number": "40",
    "text": "A gyermek pedig növekedett és erősödött, megtelt bölcsességgel, és Isten kegyelme volt rajta."
  },
  {
    "number": "41",
    "text": "Szülei évenként elmentek Jeruzsálembe a páska ünnepére."
  },
  {
    "number": "42",
    "text": "Amikor tizenkét éves lett, szintén felmentek Jeruzsálembe az ünnepi szokás szerint."
  },
  {
    "number": "43",
    "text": "Miután pedig elteltek az ünnepnapok, és hazafelé indultak, a gyermek Jézus ott maradt Jeruzsálemben. Szülei azonban ezt nem vették észre."
  },
  {
    "number": "44",
    "text": "Mivel azt hitték, hogy az útitársak között van, elmentek egynapi járóföldre, és csak akkor kezdték keresni a rokonok és az ismerősök között."
  },
  {
    "number": "45",
    "text": "De mivel nem találták, visszatértek Jeruzsálembe, és ott keresték tovább."
  },
  {
    "number": "46",
    "text": "Három nap múlva találták meg a templomban, amint a tanítómesterek körében ült, hallgatta és kérdezte őket,"
  },
  {
    "number": "47",
    "text": "és mindenki, aki hallotta, csodálkozott értelmén és feleletein."
  },
  {
    "number": "48",
    "text": "Amikor szülei meglátták, megdöbbentek, anyja pedig így szólt hozzá: Gyermekem, miért tetted ezt velünk? Íme, apád és én kétségbeesetten kerestünk téged."
  },
  {
    "number": "49",
    "text": "Ő pedig így válaszolt: Miért kerestetek engem? Nem tudtátok, hogy az én Atyám házában kell lennem?"
  },
  {
    "number": "50",
    "text": "Ők azonban a nekik adott választ nem értették."
  },
  {
    "number": "51",
    "text": "Jézus ezután elindult velük, elment Názáretbe, és engedelmeskedett nekik. Anyja mindezeket a szavakat megőrizte szívében,"
  },
  {
    "number": "52",
    "text": "Jézus pedig gyarapodott bölcsességben, testben, Isten és emberek előtt való kedvességben."
  }
]