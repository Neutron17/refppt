[
  {
    "number": "1",
    "text": "Miután befejezte minden beszédét, amelyet a nép füle hallatára mondott, bement Kapernaumba."
  },
  {
    "number": "2",
    "text": "Egy századosnak volt egy szolgája, akit nagyon kedvelt, s aki most beteg volt, és haldoklott."
  },
  {
    "number": "3",
    "text": "Amint hallott Jézusról, elküldte hozzá a zsidók véneit, és kérte őt, hogy jöjjön el, és mentse meg a szolgáját."
  },
  {
    "number": "4",
    "text": "Amikor odaértek Jézushoz, sürgetve kérték: Méltó arra, hogy megtedd ezt neki,"
  },
  {
    "number": "5",
    "text": "mert szereti népünket, ő építtette a zsinagógát is nekünk."
  },
  {
    "number": "6",
    "text": "Jézus pedig elindult velük. Amikor már közel járt a házhoz, a százados eléje küldte barátait, és ezt üzente neki: Uram, ne fáradj, mert nem vagyok méltó arra, hogy hajlékomba jöjj."
  },
  {
    "number": "7",
    "text": "Ezért magamat sem tartottam méltónak arra, hogy elmenjek hozzád, hanem csak szólj, és meggyógyul a szolgám."
  },
  {
    "number": "8",
    "text": "Mert én is hatalom alá rendelt ember vagyok, és nekem is vannak alárendelt katonáim. Ha szólok az egyiknek: Menj el – akkor az elmegy; és a másiknak: Jöjj ide – akkor az idejön; és ha azt mondom a szolgámnak: Tedd meg ezt – akkor az megteszi."
  },
  {
    "number": "9",
    "text": "Amikor Jézus ezt meghallotta, elcsodálkozott rajta, és hátrafordulva így szólt az őt követő sokasághoz: Mondom nektek, Izráelben sem találtam ekkora hitet."
  },
  {
    "number": "10",
    "text": "Amikor a küldöttek visszatértek a házba, a szolgát egészségesen találták."
  },
  {
    "number": "11",
    "text": "Ezután Jézus elment egy Nain nevű városba, és vele mentek tanítványai nagy sokasággal együtt."
  },
  {
    "number": "12",
    "text": "Amikor közeledett a város kapujához, íme, halottat hoztak kifelé, egy özvegyasszony egyetlen fiát, és a városból nagy sokaság követte."
  },
  {
    "number": "13",
    "text": "Amikor az Úr meglátta az asszonyt, megszánta, és így szólt hozzá: Ne sírj!"
  },
  {
    "number": "14",
    "text": "Azután odalépett, és megérintette a koporsót. Akik vitték, megálltak, ő pedig így szólt: Ifjú, neked mondom, kelj fel!"
  },
  {
    "number": "15",
    "text": "Erre felült a halott, és elkezdett beszélni; Jézus pedig átadta az anyjának."
  },
  {
    "number": "16",
    "text": "Félelem fogta el mindnyájukat, dicsőítették az Istent, és ezt mondták: Nagy próféta támadt közöttünk, és meglátogatta Isten az ő népét."
  },
  {
    "number": "17",
    "text": "Ez a hír elterjedt róla egész Júdeában és az egész környéken."
  },
  {
    "number": "18",
    "text": "Mindezt hírül vitték Jánosnak a tanítványai. Ő pedig magához hívatott tanítványai közül kettőt,"
  },
  {
    "number": "19",
    "text": "és elküldte őket az Úrhoz ezzel a kérdéssel: Te vagy-e az Eljövendő, vagy mást várjunk?"
  },
  {
    "number": "20",
    "text": "Amikor odaérkeztek hozzá ezek a férfiak, ezt mondták: Keresztelő János küldött minket hozzád ezzel a kérdéssel: Te vagy-e az Eljövendő, vagy mást várjunk?"
  },
  {
    "number": "21",
    "text": "Jézus abban az órában sokakat meggyógyított betegségükből és bajukból, megszabadított gonosz lelkektől, és sok vaknak adta vissza a látását."
  },
  {
    "number": "22",
    "text": "Ezért így válaszolt nekik: Menjetek el, vigyétek hírül Jánosnak, amit láttatok és hallottatok: Vakok látnak, sánták járnak, leprások tisztulnak meg, süketek hallanak, halottak támadnak fel, a szegényeknek hirdettetik az evangélium,"
  },
  {
    "number": "23",
    "text": "és boldog, aki nem botránkozik meg énbennem."
  },
  {
    "number": "24",
    "text": "Amikor János követei elmentek, beszélni kezdett a sokaságnak Jánosról: Miért mentetek ki a pusztába? Szélingatta nádszálat látni?"
  },
  {
    "number": "25",
    "text": "Ugyan miért mentetek ki? Finom ruhákba öltözött embert látni? Hiszen akik drága ruhákat viselnek és fényűzően élnek, azok a királyi palotákban vannak."
  },
  {
    "number": "26",
    "text": "Ugyan miért mentetek ki? Prófétát látni? Bizony, mondom nektek, még prófétánál is nagyobbat!"
  },
  {
    "number": "27",
    "text": "Ő az, akiről meg van írva: „Íme, elküldöm előtted követemet, aki elkészíti előtted az utat.”"
  },
  {
    "number": "28",
    "text": "Mondom nektek, hogy asszonytól születettek közül senki nem nagyobb Jánosnál, de aki a legkisebb az Isten országában, nagyobb nála."
  },
  {
    "number": "29",
    "text": "Az egész nép, sőt még a vámszedők is hallgattak rá, és igazat adtak Istennek azzal, hogy megkeresztelkedtek János keresztségével,"
  },
  {
    "number": "30",
    "text": "a farizeusok és a törvénytudók azonban elvetették Isten akaratát azzal, hogy nem keresztelkedtek meg általa."
  },
  {
    "number": "31",
    "text": "Kihez hasonlítsam tehát ezt a nemzedéket? Kihez is hasonlók?"
  },
  {
    "number": "32",
    "text": "Hasonlók a piacon ülő gyermekekhez, akik azt kiáltják egymásnak: Zenéltünk nektek, és nem táncoltatok, siratót mondtunk, és nem sírtatok."
  },
  {
    "number": "33",
    "text": "Mert eljött Keresztelő János, aki nem eszik kenyeret, nem iszik bort, és azt mondjátok: Ördög van benne."
  },
  {
    "number": "34",
    "text": "Eljött az Emberfia, aki eszik és iszik, és azt mondjátok: Íme, falánk és részeges ember, vámszedők és bűnösök barátja."
  },
  {
    "number": "35",
    "text": "De a bölcsességet minden bölcs igazolja."
  },
  {
    "number": "36",
    "text": "Egy farizeus arra kérte Jézust, hogy egyék nála. Ő bement a farizeus házába, és asztalhoz telepedett."
  },
  {
    "number": "37",
    "text": "Egy bűnös asszony pedig, aki abban a városban élt, megtudva, hogy Jézus a farizeus házának vendége, olajat vitt magával egy alabástromtartóban,"
  },
  {
    "number": "38",
    "text": "megállt mögötte, a lábánál sírva, és könnyeivel kezdte öntözni a lábát, és hajával törölte meg; csókolgatta a lábát, és megkente olajjal."
  },
  {
    "number": "39",
    "text": "Amikor pedig látta ezt a farizeus, aki meghívta őt, ezt mondta magában: Ha ő próféta volna, tudná, ki és miféle asszony az, aki őt megérinti, mivel bűnös ez az asszony."
  },
  {
    "number": "40",
    "text": "Ekkor megszólalt Jézus, és ezt mondta neki: Simon, van valami mondanivalóm neked. Ő pedig így szólt: Mester, mondd!"
  },
  {
    "number": "41",
    "text": "Jézus ezt mondta: Egy hitelezőnek volt két adósa: az egyik ötszáz dénárral tartozott, a másik ötvennel."
  },
  {
    "number": "42",
    "text": "Mivel nem volt miből megadniuk, mind a kettőnek elengedte. Vajon melyikük szereti őt jobban?"
  },
  {
    "number": "43",
    "text": "Simon így válaszolt: Úgy gondolom, hogy az, akinek többet engedett el. Ő pedig ezt mondta neki: Helyesen ítéltél."
  },
  {
    "number": "44",
    "text": "Majd az asszony felé fordulva ezt mondta Simonnak: Látod ezt az asszonyt? Bejöttem a házadba, és nem adtál vizet a lábam megmosására, ő pedig könnyeivel öntözte lábamat, és hajával törölte meg."
  },
  {
    "number": "45",
    "text": "Te nem csókoltál meg, ő pedig mióta bejöttem, nem szűnt meg csókolni a lábamat."
  },
  {
    "number": "46",
    "text": "Te nem kented meg olajjal a fejemet, ő pedig drága olajjal kente meg a lábamat."
  },
  {
    "number": "47",
    "text": "Ezért mondom neked: neki sok bűne bocsáttatott meg, hiszen nagyon szeretett. Akinek pedig kevés bocsáttatik meg, kevésbé szeret."
  },
  {
    "number": "48",
    "text": "Az asszonynak pedig ezt mondta: Megbocsáttattak a te bűneid."
  },
  {
    "number": "49",
    "text": "Az asztalnál ülők erre kérdezgetni kezdték egymás között: Kicsoda ez, aki a bűnöket is megbocsátja?"
  },
  {
    "number": "50",
    "text": "Ő pedig így szólt az asszonyhoz: A te hited megtartott téged, menj el békességgel!"
  }
]