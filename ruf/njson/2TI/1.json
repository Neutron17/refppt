[
  {
    "number": "1",
    "text": "Pál, Isten akaratából Krisztus Jézus apostola a Krisztus Jézusban való élet ígérete szerint,"
  },
  {
    "number": "2",
    "text": "Timóteusnak, szeretett fiának: Kegyelem, irgalom, békesség Istentől, a mi Atyánktól és Krisztus Jézustól, a mi Urunktól."
  },
  {
    "number": "3",
    "text": "Hálát adok Istennek, akinek őseimhez hasonlóan tiszta lelkiismerettel szolgálok, amikor szüntelenül, éjjel és nappal megemlékezem rólad könyörgéseimben,"
  },
  {
    "number": "4",
    "text": "és könnyeidre emlékezve látni kívánlak, hogy öröm töltsön el."
  },
  {
    "number": "5",
    "text": "Eszembe jutott ugyanis a benned élő képmutatás nélküli hit, amely először nagyanyádban, Lóiszban és anyádban, Eunikében lakott, de meg vagyok győződve arról, hogy benned is megvan."
  },
  {
    "number": "6",
    "text": "Ezért emlékeztetlek téged, hogy éleszd fel magadban Isten kegyelmi ajándékának tüzét, amely kézrátételem által van benned."
  },
  {
    "number": "7",
    "text": "Mert nem a félelem lelkét adta nekünk Isten, hanem az erő, a szeretet és a józanság lelkét."
  },
  {
    "number": "8",
    "text": "Ne szégyelld hát a mi Urunkról szóló bizonyságtételt, se engem, az ő foglyát, hanem szenvedj velem együtt az evangéliumért, Isten ereje által."
  },
  {
    "number": "9",
    "text": "Mert ő szabadított meg minket, és ő hívott el szent hívással, nem a mi cselekedeteink alapján, hanem saját végzése és kegyelme szerint, amelyet még az idők kezdete előtt Krisztus Jézusban adott nekünk."
  },
  {
    "number": "10",
    "text": "Ez most nyilvánvalóvá lett a mi Üdvözítőnk, Krisztus Jézus megjelenése által, aki megtörte a halál erejét, és az evangélium által világosságra hozta az elmúlhatatlan életet."
  },
  {
    "number": "11",
    "text": "Ennek az evangéliumnak a szolgálatára rendeltettem én hírnökül, apostolul és tanítóul."
  },
  {
    "number": "12",
    "text": "Ezért is szenvedem ezeket, de nem szégyellem, mert tudom, kiben hiszek, és meg vagyok győződve, hogy neki van hatalma arra, hogy a rám bízott kincset megőrizze arra a napra."
  },
  {
    "number": "13",
    "text": "Az egészséges beszéd példájának tekintsd, amit éntőlem hallottál, a Krisztus Jézusban való hitben és szeretetben."
  },
  {
    "number": "14",
    "text": "A rád bízott drága kincset őrizd meg a bennünk lakozó Szentlélek által."
  },
  {
    "number": "15",
    "text": "Tudod, hogy az Ázsiában levők mind elfordultak tőlem, köztük Figelosz és Hermogenész is."
  },
  {
    "number": "16",
    "text": "Az Úr legyen könyörületes Onésziforosz háza népe iránt, mert sokszor felüdített engem, és nem szégyellte bilincseimet."
  },
  {
    "number": "17",
    "text": "Sőt, amikor Rómában volt, buzgón keresett engem, és meg is talált."
  },
  {
    "number": "18",
    "text": "Adja meg neki az Úr, hogy irgalmat találjon nála azon a napon. És hogy milyen nagy szolgálatokat tett Efezusban, azt te tudod a legjobban."
  }
]