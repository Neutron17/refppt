[
  {
    "number": "1",
    "text": "Te azért, fiam, erősödjél meg a kegyelemben, amely Krisztus Jézusban van."
  },
  {
    "number": "2",
    "text": "És amit tőlem hallottál sok tanú előtt, azokat add át megbízható embereknek, akik mások tanítására is alkalmasak lesznek."
  },
  {
    "number": "3",
    "text": "Vállald velem együtt a szenvedést, mint Krisztus Jézus jó katonája."
  },
  {
    "number": "4",
    "text": "Egy harcos sem elegyedik bele a mindennapi élet gondjaiba, hogy megnyerje annak a tetszését, aki harcosává fogadta."
  },
  {
    "number": "5",
    "text": "Ha pedig versenyez is valaki, nem nyer koszorút, ha nem szabályszerűen versenyez."
  },
  {
    "number": "6",
    "text": "A fáradozó földművesnek kell először a termésből részesülnie."
  },
  {
    "number": "7",
    "text": "Gondolkozz azon, amit mondok, mert az Úr megadja majd neked, hogy mindent megérts."
  },
  {
    "number": "8",
    "text": "Emlékezz arra, hogy Jézus Krisztus, aki Dávid utóda, feltámadt a halottak közül. Erről szól az én evangéliumom,"
  },
  {
    "number": "9",
    "text": "amelyért még bilincseket is viselek, mint egy gonosztevő. Isten igéje viszont nincs bilincsbe verve."
  },
  {
    "number": "10",
    "text": "Ezért tehát mindent elviselek a választottakért, hogy ők is elnyerjék a Krisztus Jézusban való üdvösséget örök dicsőséggel."
  },
  {
    "number": "11",
    "text": "Igaz beszéd ez: Ha vele együtt haltunk meg, vele együtt fogunk élni is."
  },
  {
    "number": "12",
    "text": "Ha tűrünk, vele együtt fogunk uralkodni is. Ha megtagadjuk, ő is megtagad minket."
  },
  {
    "number": "13",
    "text": "Ha hűtlenek vagyunk, ő hű marad, mert önmagát meg nem tagadhatja."
  },
  {
    "number": "14",
    "text": "Ezekre emlékeztesd és Isten színe előtt bizonyságot téve kérd őket: ne folytassanak haszontalan szóharcot a hallgatók romlására."
  },
  {
    "number": "15",
    "text": "Igyekezz kipróbált emberként megállni Isten előtt, mint aki nem vall szégyent a munkájával, hanem helyesen fejtegeti az igazság igéjét."
  },
  {
    "number": "16",
    "text": "A szentségtörő, üres fecsegők elől pedig térj ki, mert egyre messzebb mennek az istentelenségben,"
  },
  {
    "number": "17",
    "text": "és szavuk úgy terjed, mint a rákos fekély. Közülük való Himenaiosz és Filétosz,"
  },
  {
    "number": "18",
    "text": "akik az igazságtól eltévelyedtek, amikor azt mondják, hogy a feltámadás már megtörtént, és ezzel feldúlják egyesek hitét."
  },
  {
    "number": "19",
    "text": "Az Isten által vetett szilárd alap azonban megáll, amelyre ez van pecsételve: „Ismeri az Úr az övéit, és hagyja el a gonoszt mindenki, aki az Úr nevét vallja!”"
  },
  {
    "number": "20",
    "text": "Egy nagy házban pedig nemcsak arany- és ezüstedények vannak, hanem fa- és cserépedények is, amazokat megbecsülik, emezek pedig közönséges használatra valók."
  },
  {
    "number": "21",
    "text": "Ha tehát valaki megtisztítja magát ezektől, megbecsült, megszentelt edény lesz, az Úrnak is hasznos, és minden jó cselekedetre alkalmas."
  },
  {
    "number": "22",
    "text": "Az ifjúkori kívánságot pedig kerüld! Törekedj viszont az igazságra, a hitre, a szeretetre, a békességre azokkal együtt, akik tiszta szívből hívják segítségül az Urat."
  },
  {
    "number": "23",
    "text": "Az ostoba és éretlen vitatkozások elől térj ki, tudva, hogy ezek viszálykodást szülnek."
  },
  {
    "number": "24",
    "text": "De az Úr szolgája ne viszálykodjék, hanem legyen barátságos mindenkihez, tanításra alkalmas és türelmes,"
  },
  {
    "number": "25",
    "text": "aki szelídséggel neveli az ellenszegülőket, hátha az Isten megadja nekik egyszer, hogy megtérve megismerjék az igazságot,"
  },
  {
    "number": "26",
    "text": "és felocsúdjanak az ördög csapdájából, aki foglyul ejtette őket, hogy akaratát teljesítsék."
  }
]