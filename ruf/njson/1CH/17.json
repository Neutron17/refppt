[
  {
    "number": "1",
    "text": "Amikor Dávid már a palotájában lakott, ezt mondta Dávid Nátán prófétának: Nézd, én cédruspalotában lakom, az  Úr szövetségládája pedig sátorlapok alatt."
  },
  {
    "number": "2",
    "text": "Nátán ezt mondta Dávidnak: Tedd meg mindazt, ami szándékodban van, mert veled van az Isten!"
  },
  {
    "number": "3",
    "text": "De még azon az éjszakán az történt, hogy így szólt Isten igéje Nátánhoz:"
  },
  {
    "number": "4",
    "text": "Menj, mondd meg szolgámnak, Dávidnak, hogy ezt mondta az  Úr: Nem te építesz nekem házat, hogy abban lakjam,"
  },
  {
    "number": "5",
    "text": "hiszen attól fogva, hogy fölhoztam Izráel fiait, nem laktam házban mindmáig, hanem sátorból sátorba, egyik hajlékból a másikba mentem."
  },
  {
    "number": "6",
    "text": "Amíg együtt vándoroltam egész Izráellel, mondtam-e egy szóval is Izráel bármelyik bírájának, akit népem, Izráel pásztorául rendeltem: Miért nem építettetek nekem egy házat cédrusfából?"
  },
  {
    "number": "7",
    "text": "Most azért ezt mondd szolgámnak, Dávidnak: Ezt mondja a Seregek  Ura: Én hoztalak el a legelőről, a juhnyáj mellől, hogy fejedelme légy népemnek, Izráelnek."
  },
  {
    "number": "8",
    "text": "Veled voltam mindenütt, amerre csak jártál, kiirtottam előled minden ellenségedet. Olyan nevet szereztem neked, amilyen neve csak a legnagyobbaknak van a földön."
  },
  {
    "number": "9",
    "text": "Helyet készítettem népemnek, Izráelnek is, és úgy ültettem el ott, hogy a maga helyén lakhat. Nem kell többé rettegnie, és nem nyomorgatják többé a gonoszok, mint kezdetben,"
  },
  {
    "number": "10",
    "text": "attól az időtől fogva, hogy bírákat rendeltem népemnek, Izráelnek, és megaláztam minden ellenségedet. Azt is kijelentettem neked, hogy az  Úr akarja a te házadat építeni."
  },
  {
    "number": "11",
    "text": "Ha majd letelik az időd, és pihenni térsz őseidhez, fölemelem majd utódodat, az egyik fiadat, és szilárddá teszem az ő királyságát."
  },
  {
    "number": "12",
    "text": "Ő épít nekem házat, én pedig megerősítem a trónját örökre."
  },
  {
    "number": "13",
    "text": "Atyja leszek, és ő az én fiam lesz. Nem vonom meg tőle szeretetemet, ahogyan megvontam elődödtől,"
  },
  {
    "number": "14",
    "text": "hanem házam és királyságom szolgálatába állítom örökre, és trónja örökké szilárd lesz."
  },
  {
    "number": "15",
    "text": "Nátán pontosan e beszéd és látomás szerint beszélt Dáviddal."
  },
  {
    "number": "16",
    "text": "Ekkor bement Dávid király az  Úr színe elé, leült, és ezt mondta: Ki vagyok én,  Uram, Istenem? És mi az én házam népe, hogy eljuttattál engem idáig?"
  },
  {
    "number": "17",
    "text": "Sőt még ezt is kevesellted, Istenem, és a távoli jövőre nézve is tettél ígéretet szolgád házának, és megmutattad nekem azt az embert, akit még nálam is magasabb méltóságra emelsz majd,  Uram, Istenem!"
  },
  {
    "number": "18",
    "text": "Mit is mondhatna még Dávid, ha ennyire megtisztelted szolgádat? Hiszen te ismered szolgádat!"
  },
  {
    "number": "19",
    "text": "Uram, a te szolgádért és a te szándékod szerint vitted véghez mindezt a hatalmas dolgot, hogy megismertesd e hatalmas dolgokat."
  },
  {
    "number": "20",
    "text": "Uram, senki nincs hozzád fogható, sőt nincs is rajtad kívül isten, egészen úgy, ahogyan magunk is hallottuk."
  },
  {
    "number": "21",
    "text": "Van-e még egy olyan nemzet a földön, mint a te néped, Izráel, amelyért elment az Isten, és kiváltotta, hogy az ő népe legyen, és nevet szerzett magának nagy és félelmetes tettekkel, mint ahogyan te nemzeteket űztél ki néped elől, amelyet kiváltottál Egyiptomból?"
  },
  {
    "number": "22",
    "text": "Így tetted népedet, Izráelt a magad népévé örökre, te pedig,  Uram, az Istenük lettél."
  },
  {
    "number": "23",
    "text": "Most azért,  Uram, maradjon meg örökre az az ígéret, amelyet szolgádnak és háza népének tettél, és tégy úgy, ahogyan ígérted!"
  },
  {
    "number": "24",
    "text": "Akkor megmarad és nagy lesz a te neved örökké, mert ezt mondják: A Seregek  Ura Izráel Istene, ő az Istene Izráelnek! Szolgádnak, Dávidnak a háza pedig szilárd lesz színed előtt."
  },
  {
    "number": "25",
    "text": "Te, én Istenem, azt a kijelentést adtad szolgádnak, hogy megépíted házát. Ezért volt bátorsága szolgádnak, hogy így imádkozzék hozzád."
  },
  {
    "number": "26",
    "text": "Valóban,  Uram, te vagy az Isten, és te ígérted szolgádnak ezt a jót."
  },
  {
    "number": "27",
    "text": "Áldd meg azért kegyelmesen szolgád házát, hogy örökre színed előtt legyen! Mert ha te,  Uram, megáldod, örökre áldott lesz!"
  }
]