[
  {
    "number": "1",
    "text": "Jézus ezután Galileát járta. Nem akart ugyanis Júdeában maradni, mivel a zsidók meg akarták ölni."
  },
  {
    "number": "2",
    "text": "Közel volt a zsidók ünnepe, a lombsátrak ünnepe."
  },
  {
    "number": "3",
    "text": "Testvérei ekkor ezt mondták neki: Menj el innen, és eredj Júdeába, hadd lássák a tanítványaid is a tetteidet, amelyeket cselekszel!"
  },
  {
    "number": "4",
    "text": "Mert senki sem cselekszik titokban, ha ismertségre törekszik. Ha ilyeneket cselekszel, tedd ismertté magadat a világ előtt!"
  },
  {
    "number": "5",
    "text": "Mert a testvérei sem hittek benne."
  },
  {
    "number": "6",
    "text": "Jézus pedig így szólt hozzájuk: Az én időm még nincs itt, nektek azonban minden idő alkalmas."
  },
  {
    "number": "7",
    "text": "Titeket nem gyűlölhet a világ, de engem gyűlöl, mert én arról tanúskodom, hogy a cselekedetei gonoszak."
  },
  {
    "number": "8",
    "text": "Ti menjetek fel az ünnepre, én erre az ünnepre még nem megyek fel, mert az én időm még nem jött el."
  },
  {
    "number": "9",
    "text": "Ezeket mondta nekik, és ott maradt Galileában."
  },
  {
    "number": "10",
    "text": "Miután azonban elindultak testvérei az ünnepre, akkor ő is felment, nem nyíltan, hanem titokban."
  },
  {
    "number": "11",
    "text": "A zsidók pedig keresték őt az ünnepen, és kérdezgették: Hol van ő?"
  },
  {
    "number": "12",
    "text": "És sokat suttogtak róla a tömegben: némelyek azt mondták róla, hogy jó ember, mások viszont azt, hogy nem az, sőt félrevezeti a népet."
  },
  {
    "number": "13",
    "text": "De nyilvánosan senki sem beszélt róla, mert féltek a zsidóktól."
  },
  {
    "number": "14",
    "text": "Már az ünnepi hét fele elmúlt, amikor Jézus felment a templomba, és tanítani kezdett."
  },
  {
    "number": "15",
    "text": "A zsidók csodálkoztak ezen, és ezt kérdezték: Hogyan ismerheti ez az Írást, hiszen nem is tanulta?"
  },
  {
    "number": "16",
    "text": "Jézus így válaszolt nekik: Az én tanításom nem az enyém, hanem azé, aki elküldött engem."
  },
  {
    "number": "17",
    "text": "Ha valaki kész cselekedni az ő akaratát, felismeri erről a tanításról, hogy vajon Istentől való-e, vagy én magamtól szólok."
  },
  {
    "number": "18",
    "text": "Aki magától szól, a saját dicsőségét keresi, aki pedig annak dicsőségét keresi, aki elküldte őt, az igaz, és abban nincs hamisság."
  },
  {
    "number": "19",
    "text": "Nem Mózes adta-e nektek a törvényt? De közületek senki sem tartja meg a törvényt. Miért akartok engem megölni?"
  },
  {
    "number": "20",
    "text": "A sokaság erre ezt mondta: Ördög van benned! Ki akar téged megölni?"
  },
  {
    "number": "21",
    "text": "Jézus így válaszolt nekik: Egyetlen dolgot cselekedtem, és ti mindnyájan csodálkoztok rajta."
  },
  {
    "number": "22",
    "text": "Gondoljátok meg: a körülmetélkedést Mózes rendelte el nektek – nem mintha Mózestől volna, hanem az atyáktól van –, és szombaton is körülmetélitek az embert."
  },
  {
    "number": "23",
    "text": "Ha körülmetélitek az embert szombaton, hogy Mózes törvénye ne sérüljön, akkor miért haragusztok énrám, hogy egy embert teljesen meggyógyítottam szombaton?"
  },
  {
    "number": "24",
    "text": "Ne ítéljetek látszat szerint, hanem hozzatok igazságos ítéletet!"
  },
  {
    "number": "25",
    "text": "A jeruzsálemiek közül ekkor így szóltak némelyek: Vajon nem ő az, akit meg akarnak ölni?"
  },
  {
    "number": "26",
    "text": "És íme, nyilvánosan beszél, és semmit sem szólnak ellene. Lehet, hogy a vezetők meggyőződtek arról, hogy ő a Krisztus?"
  },
  {
    "number": "27",
    "text": "Csakhogy róla tudjuk, honnan való; amikor azonban eljön a Krisztus, róla senki sem tudja majd, honnan való."
  },
  {
    "number": "28",
    "text": "Amikor Jézus a templomban tanított, hangosan kiáltva szólt: Ti ismertek engem, tudjátok is, honnan való vagyok; de én nem önmagamtól jöttem, hanem igaz az, aki engem elküldött, akit ti nem ismertek."
  },
  {
    "number": "29",
    "text": "Én ismerem őt, hiszen tőle való vagyok, és ő küldött el engem."
  },
  {
    "number": "30",
    "text": "El akarták fogni tehát, de senki sem vetette rá a kezét, mert még nem jött el az ő órája."
  },
  {
    "number": "31",
    "text": "A sokaságból többen hittek benne, és ezt mondták: Amikor eljön a Krisztus, vajon több jelt tesz majd, mint amennyit ez tett?"
  },
  {
    "number": "32",
    "text": "Meghallották a farizeusok, hogy a sokaság ezeket suttogja róla, és szolgákat küldtek a főpapok és a farizeusok, hogy fogják el őt."
  },
  {
    "number": "33",
    "text": "Jézus ekkor így szólt: Még egy kis ideig veletek vagyok, azután elmegyek ahhoz, aki elküldött engem."
  },
  {
    "number": "34",
    "text": "Kerestek majd engem, de nem találtok meg, mert ahol én vagyok, oda ti nem jöhettek."
  },
  {
    "number": "35",
    "text": "A zsidók erre így beszéltek egymás között: Hová akar menni, hogy nem találjuk meg? Talán a görögök között lévő szórványba készül, és a görögöket akarja tanítani?"
  },
  {
    "number": "36",
    "text": "Miféle beszéd ez: Kerestek majd engem, de nem találtok, mert ahol én vagyok, oda ti nem jöhettek?"
  },
  {
    "number": "37",
    "text": "Az ünnep utolsó nagy napján felállt Jézus, és így kiáltott: Ha valaki szomjazik, jöjjön hozzám, és igyék!"
  },
  {
    "number": "38",
    "text": "Aki hisz énbennem, ahogy az Írás mondta, annak belsejéből élő víz folyamai ömlenek."
  },
  {
    "number": "39",
    "text": "Ezt pedig a Lélekről mondta, akit a benne hívők fognak kapni, mert még nem adatott a Lélek, mivel Jézus még nem dicsőült meg."
  },
  {
    "number": "40",
    "text": "A sokaságból azok, akik hallották ezt az igét, ezt mondták: Valóban ő a próféta."
  },
  {
    "number": "41",
    "text": "Mások így szóltak: Ő a Krisztus. Többen pedig ezt mondták: Csak nem Galileából jön el a Krisztus?"
  },
  {
    "number": "42",
    "text": "Nem azt mondta-e az Írás, hogy a Krisztus Dávid magvából és Betlehemből jön el, abból a faluból, ahol Dávid élt?"
  },
  {
    "number": "43",
    "text": "Ellentét támadt tehát miatta a sokaságban:"
  },
  {
    "number": "44",
    "text": "némelyek közülük el akarták fogni, de senki sem vetette rá a kezét."
  },
  {
    "number": "45",
    "text": "A szolgák visszamentek a főpapokhoz és a farizeusokhoz, akik ezt kérdezték tőlük: Miért nem hoztátok ide?"
  },
  {
    "number": "46",
    "text": "A szolgák így feleltek: Ember még így soha nem beszélt, ahogyan ő."
  },
  {
    "number": "47",
    "text": "A farizeusok ezt mondták nekik: Titeket is megtévesztett?"
  },
  {
    "number": "48",
    "text": "Vajon a vezetők vagy a farizeusok közül hitt-e benne valaki?"
  },
  {
    "number": "49",
    "text": "De ez a sokaság, amely nem ismeri a törvényt, átkozott!"
  },
  {
    "number": "50",
    "text": "Ekkor Nikodémus, aki korábban már járt nála, és közülük való volt, így szólt hozzájuk:"
  },
  {
    "number": "51",
    "text": "Elítéli-e az embert a mi törvényünk, míg ki nem hallgatták, és meg nem tudták tőle, hogy mit tett?"
  },
  {
    "number": "52",
    "text": "Azok pedig így válaszoltak neki: Talán te is galileai vagy? Nézz utána és lásd be, hogy Galileából nem támad próféta."
  },
  {
    "number": "53",
    "text": "Ezután mindenki hazament."
  }
]