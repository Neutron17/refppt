[
  {
    "number": "1",
    "text": "Abban az esztendőben, Cidkijjá júdai király uralkodása kezdetén, a negyedik esztendő ötödik hónapjában ezt mondta nekem a Gibeónból való Hananjá próféta, Azzúr fia az  Úr házánál, a papok és az egész nép előtt:"
  },
  {
    "number": "2",
    "text": "Így szól a Seregek  Ura, Izráel Istene: Összetöröm Babilónia királyának az igáját!"
  },
  {
    "number": "3",
    "text": "Két esztendőn belül visszahozom erre a helyre az  Úr házának minden edényét, amelyet elvitt Nebukadneccar, Babilónia királya erről a helyről, és Babilonba vitt."
  },
  {
    "number": "4",
    "text": "Visszahozom erre a helyre Jekonját, Jójákím fiát, Júda királyát és az összes júdai foglyot, aki elkerült Babilóniába – így szól az  Úr –, mert összetöröm Babilónia királyának az igáját."
  },
  {
    "number": "5",
    "text": "De Jeremiás próféta válaszolt Hananjá prófétának a papok és az egész nép előtt, akik ott álltak az  Úr házánál."
  },
  {
    "number": "6",
    "text": "Ezt mondta Jeremiás próféta: Ámen! Bár megtenné ezt az  Úr, és teljesítené az  Úr a szavaidat, amelyben azt prófétáltad, hogy az  Úr házának edényei és azok, akik fogságba mentek, mind visszakerülnek Babilonból erre a helyre!"
  },
  {
    "number": "7",
    "text": "De hallgasd csak meg azt az igét, amelyet én hirdetek most neked és az egész népnek:"
  },
  {
    "number": "8",
    "text": "Azok a próféták, akik előttem és előtted voltak régtől fogva, háborúról, éhínségről és dögvészről prófétáltak hatalmas országok és nagy királyságok ellen."
  },
  {
    "number": "9",
    "text": "Ha pedig egy próféta békességről prófétál, akkor a prófétai ige beteljesedésekor majd kiderül, hogy valóban az  Úr küldte-e azt a prófétát."
  },
  {
    "number": "10",
    "text": "Ekkor Hananjá próféta levette a jármot Jeremiás próféta nyakáról, és összetörte."
  },
  {
    "number": "11",
    "text": "Majd ezt mondta Hananjá az egész nép előtt: Ezt mondja az  Úr: Így töröm le Nebukadneccar babilóniai király igáját két esztendőn belül minden nép nyakáról! Jeremiás próféta ekkor elment útjára."
  },
  {
    "number": "12",
    "text": "De így szólt az  Úr igéje Jeremiáshoz, miután Hananjá próféta letörte a jármot Jeremiás próféta nyakáról:"
  },
  {
    "number": "13",
    "text": "Menj, és ezt mondd Hananjának: Így szól az  Úr: Fajármot törtél össze, de vasjármot csináltál helyette!"
  },
  {
    "number": "14",
    "text": "Mert ezt mondja a Seregek  Ura, Izráel Istene: Vasigát teszek mindezeknek a népeknek a nyakára, hogy Nebukadneccart, Babilónia királyát szolgálják. Szolgálni is fogják, sőt még a vadállatokat is neki adom."
  },
  {
    "number": "15",
    "text": "Majd ezt mondta Jeremiás próféta Hananjá prófétának: Hallgass ide, Hananjá! Nem küldött téged az  Úr, hazugsággal biztatod ezt a népet!"
  },
  {
    "number": "16",
    "text": "Azért ezt mondja az  Úr: Eltöröllek téged a föld színéről, még ebben az esztendőben meghalsz, mert szavaiddal el akartad téríteni őket az  Úrtól."
  },
  {
    "number": "17",
    "text": "Meg is halt Hananjá próféta még annak az esztendőnek a hetedik hónapjában."
  }
]