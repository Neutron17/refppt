[
  {
    "number": "1",
    "text": "Benjámin fiai, meneküljetek Jeruzsálemből! Fújjátok meg a kürtöt Tekóában, adjatok vészjelet Bét-Hakkeremben! Mert veszedelem fenyeget észak felől, és nagy romlás."
  },
  {
    "number": "2",
    "text": "Elpusztítom Sion leányát, a szépet és gyönyörűségest."
  },
  {
    "number": "3",
    "text": "Pásztorok jönnek ellene nyájaikkal együtt, sátrat vernek körülötte, legeltet mindegyik, ahol csak éri:"
  },
  {
    "number": "4",
    "text": "Készüljetek ellene a háborúra, induljatok, vonuljunk föl délben! – Jaj nekünk, mert estébe fordult már a nap, a megnyúlt árnyak jelzik az este közeledtét!"
  },
  {
    "number": "5",
    "text": "– Rajta, vonuljunk föl még az éjjel, pusztítsuk el palotáit!"
  },
  {
    "number": "6",
    "text": "Mert így szól a Seregek  Ura: Vágjatok ki fákat, emeljetek ostromsáncot Jeruzsálem ellen, a büntetésre ítélt város ellen, amely zsarolt javakkal van tele!"
  },
  {
    "number": "7",
    "text": "Ahogy frissen tartja vizét a kút, úgy tartja ez frissen gonoszságát. Erőszakról és elnyomásról híres, mindenütt betegséget és sebeket látok."
  },
  {
    "number": "8",
    "text": "Fogadd el a fenyítést, Jeruzsálem, különben el kell szakadnom tőled, és sivár, lakatlan földdé kell tegyelek!"
  },
  {
    "number": "9",
    "text": "Így szól a Seregek  Ura: Még egyszer böngészd át Izráel maradékát, mint egy szőlőtövet; nyújtsd ki ellenük ismét a kezed, mint szüretelő a vesszőkre!"
  },
  {
    "number": "10",
    "text": "Kinek mondjam el, kinek bizonygassam, hogy végre meg is hallják? Körülmetéletlen a fülük, nem tudnak figyelni. Gyalázzák az  Úr igéjét, nem lelik kedvüket benne."
  },
  {
    "number": "11",
    "text": "Az  Úr haragja tölt el engem, nem tudom már magamban tartani. Töltsd ki az utcán a gyermekekre meg az ifjak csapatára! Foglyul esik férfi és nő, öreg és aggastyán egyaránt!"
  },
  {
    "number": "12",
    "text": "Házaik másoké lesznek, földjükkel és feleségükkel együtt, ha kinyújtom kezemet az ország lakóira! – így szól az  Úr."
  },
  {
    "number": "13",
    "text": "Mert a legkisebbtől a legnagyobbig mindenki nyereséget hajhász, a prófétától a papig mindenki elvetemült csaló."
  },
  {
    "number": "14",
    "text": "Népem romlását azzal gyógyítanák, hogy könnyelműen mondogatják: Békesség, békesség! – pedig nincs békesség!"
  },
  {
    "number": "15",
    "text": "Szégyenkezniük kellene, mert utálatos, amit tettek. De nem akarnak szégyenkezni, és már pirulni sem tudnak. Azért elesnek az összeomláskor, elbuknak a megtorlás idején – mondta az  Úr."
  },
  {
    "number": "16",
    "text": "Így szól az  Úr: Álljatok ki az utakra, és nézzetek szét, kérdezősködjetek az ősi ösvények után, melyik a jó út, és azon járjatok, akkor nyugalmat találtok lelketeknek! De ők ezt mondták: Nem megyünk!"
  },
  {
    "number": "17",
    "text": "Őröket is állítottam föléjük, hogy figyeljenek a kürt szavára. De ők ezt mondták: Nem figyelünk!"
  },
  {
    "number": "18",
    "text": "Ezért halljátok, ti, népek, és tudjátok meg, akik egybegyűltetek, hogy milyen sors vár rájuk!"
  },
  {
    "number": "19",
    "text": "Halld meg, te, föld! Íme, veszedelmet hozok erre a népre: saját gondolataik gyümölcsét, mert nem figyeltek beszédemre, és tanításomat megvetették."
  },
  {
    "number": "20",
    "text": "Minek nekem a tömjén, mely Sábából érkezik, és a messze földről való jó illatú nád? Égőáldozataitok nem kedvesek, véresáldozataitok nem tetszenek nekem."
  },
  {
    "number": "21",
    "text": "Ezért így szól az  Úr: Buktatókat állítok e nép elé, és elbuknak bennük apák és fiak egyaránt, elpusztulnak a szomszédok és a barátok."
  },
  {
    "number": "22",
    "text": "Így szól az  Úr: Íme, egy nép jön észak földjéről, nagy nemzet indul el a föld széleiről."
  },
  {
    "number": "23",
    "text": "Íjat és kopját ragadnak, kegyetlenek, nem irgalmaznak. Hangjuk zúg, mint a tenger, lovakon nyargalnak; egy emberként sorakoznak ellened, Sion leánya!"
  },
  {
    "number": "24",
    "text": "Hallottuk a hírét: elernyedtek kezeink, szorongás vett erőt rajtunk; vonaglunk, mint aki vajúdik."
  },
  {
    "number": "25",
    "text": "Ne menj ki a mezőre, és ne járj az úton, mert ellenség kardja vár, és iszonyat mindenütt!"
  },
  {
    "number": "26",
    "text": "Népem leánya, öltözz zsákruhába, hempergőzz meg hamuban! Gyászolj, mintha egyszülöttedért tennéd, zokogj keservesen! Mert hirtelen eljön a pusztító ellenünk."
  },
  {
    "number": "27",
    "text": "Népem vizsgálójává, olvasztárává tettelek, hogy megismerd és megvizsgáld életét."
  },
  {
    "number": "28",
    "text": "Mindnyájan elvetemült lázadók, rágalmakat terjesztenek; közönséges réz és vas, annak is mind hitvány."
  },
  {
    "number": "29",
    "text": "Zihált a fújtató, de csak ólom került ki a tűzből; hiába a folytonos olvasztás, a gonoszokat nem lehet megtisztítani."
  },
  {
    "number": "30",
    "text": "Eldobni való ezüstnek hívják őket, mert az  Úr elveti őket."
  }
]