[
  {
    "number": "1",
    "text": "Abban az időben – így szól az  Úr – Izráel minden nemzetségének Istene leszek, ők pedig az én népem lesznek."
  },
  {
    "number": "2",
    "text": "Ezt mondja az  Úr: Kegyelmet kapott a pusztában a fegyvertől megmenekült nép, a nyugalma felé tartó Izráel."
  },
  {
    "number": "3",
    "text": "A messzeségben is megjelent az  Úr: Örök szeretettel szerettelek, azért vontalak magamhoz hűségesen."
  },
  {
    "number": "4",
    "text": "Fölépítelek még téged, és fölépülsz, Izráel szüze! Fölékesíted még magad, és kézi dobokkal lejtesz majd táncot a vigadozók között!"
  },
  {
    "number": "5",
    "text": "Ültetsz te még szőlőt Samária hegyein, és akik elültetik, azok fogják szüretelni is."
  },
  {
    "number": "6",
    "text": "Mert eljön az a nap, amikor az őrök így kiáltanak Efraim hegyein: Jöjjetek, menjünk a Sionra, Istenünkhöz, az  Úrhoz!"
  },
  {
    "number": "7",
    "text": "Ezt mondja az  Úr: Ujjongjatok, örüljetek Jákób sorsán, vigadozzatok a népek élén, hirdessétek, és mondjatok dicséretet: az  Úr megszabadította népét, Izráel maradékát!"
  },
  {
    "number": "8",
    "text": "Visszahozom őket észak földjéről, összegyűjtöm a föld pereméről. Lesz közöttük vak és sánta, terhes és szülő asszony egyaránt: nagy gyülekezetként térnek ide vissza."
  },
  {
    "number": "9",
    "text": "Sírva jönnek, és fohászkodnak, miközben vezetem őket; folyóvizekhez vezetem egyenes úton, amelyen nem botladoznak. Mert atyja vagyok Izráelnek: Efraim az elsőszülöttem."
  },
  {
    "number": "10",
    "text": "Halljátok az  Úr igéjét, ti, népek, hirdessétek a távoli szigeteken, és mondjátok: Aki szétszórta Izráelt, össze is gyűjti, és őrzi, mint pásztor a nyáját."
  },
  {
    "number": "11",
    "text": "Mert megváltotta az  Úr Jákóbot, kiszabadította az erősebb kezéből."
  },
  {
    "number": "12",
    "text": "Megjönnek majd, és ujjonganak Sion magaslatán, élvezik az  Úrtól kapott javakat: a gabonát, a mustot és az olajat, a juhokat és a marhákat. Olyan lesz a lelkük, mint az öntözött kert, és nem hervadoznak többé."
  },
  {
    "number": "13",
    "text": "Akkor örömtáncot jár a szűz, örülnek az ifjak a vénekkel együtt. Gyászukat örömre fordítom, megvigasztalom őket, örömet szerzek nekik a kiállott szenvedés után."
  },
  {
    "number": "14",
    "text": "A papokat bőséggel árasztom el, népem pedig jóllakik javaimmal – így szól az  Úr."
  },
  {
    "number": "15",
    "text": "Ezt mondja az  Úr: Hangos jajgatás hallatszik Rámában és keserves sírás: Ráhel siratja fiait, nem tud megvigasztalódni, mert nincsenek többé fiai."
  },
  {
    "number": "16",
    "text": "Ezt mondja az  Úr: Hagyd abba a hangos sírást, ne könnyezzenek szemeid! Mert meglesz szenvedésed jutalma – így szól az  Úr –, visszatérnek fiaid az ellenség földjéről."
  },
  {
    "number": "17",
    "text": "Reménykedhetsz a jövőben – így szól az  Úr –, mert visszatérnek hazájukba fiaid."
  },
  {
    "number": "18",
    "text": "Jól hallom Efraim kesergését: Megvertél, mint egy tanulatlan borjút, és én elszenvedtem a verést. Téríts meg engem, hogy megtérjek, mert te vagy,  Uram, az én Istenem!"
  },
  {
    "number": "19",
    "text": "Elfordultam tőled, de aztán megbántam, belátva bűnömet a mellemet vertem, szégyenkeztem, pironkodtam, mert viselnem kellett ifjúságom gyalázatát."
  },
  {
    "number": "20",
    "text": "Hát nem az én drága fiam Efraim? Hát nem az én kedves gyermekem? Valahányszor megfenyegetem, végül mégis elfog a szánalom iránta: megremeg érte a bensőm, irgalmaznom kell neki – így szól az  Úr."
  },
  {
    "number": "21",
    "text": "Állíts magadnak jelzőoszlopokat, rakj le útjelzőket, figyeld az országutat, az utat, amelyen elmentél! Térj vissza, Izráel szüze, térj vissza városaidba!"
  },
  {
    "number": "22",
    "text": "Meddig tétovázol még, te szófogadatlan leány? Mert valami újat teremt az  Úr a földön: a nő fog járni a férfi után!"
  },
  {
    "number": "23",
    "text": "Így szól a Seregek  Ura, Izráel Istene: Fogják még ezt mondani Júda országában és városaiban, ha majd jóra fordítom sorsukat: Áldjon meg téged az  Úr, igazság hajléka, szent hegy!"
  },
  {
    "number": "24",
    "text": "Ott laknak majd Júdában és összes városában együtt a földművesek és a pásztorkodók."
  },
  {
    "number": "25",
    "text": "Felüdítem a fáradt lelket, és megelégítek minden elcsüggedt lelket."
  },
  {
    "number": "26",
    "text": "Akkor mondják majd: Fölébredtem és fölnéztem; milyen jólesett az alvás!"
  },
  {
    "number": "27",
    "text": "Eljön még az az idő – így szól az  Úr –, amikor bevetem Izráel házát és Júda házát embermaggal és állatmaggal."
  },
  {
    "number": "28",
    "text": "És ahogy gondom volt arra, hogy kigyomláljam és leromboljam, ledöntsem és elpusztítsam őket, és veszedelmet hozzak rájuk, úgy gondom lesz arra is, hogy fölépítsem és elplántáljam őket – így szól az  Úr."
  },
  {
    "number": "29",
    "text": "Abban az időben nem mondják többé, hogy az apák ettek egrest, és a fiak foga vásott el tőle,"
  },
  {
    "number": "30",
    "text": "hanem mindenki a maga bűnéért hal meg: minden embernek a saját foga vásik el, ha egrest eszik."
  },
  {
    "number": "31",
    "text": "Eljön az az idő – így szól az  Úr –, amikor új szövetséget kötök Izráel és Júda házával."
  },
  {
    "number": "32",
    "text": "Nem olyan szövetséget, amilyet őseikkel kötöttem, amikor kézen fogva vezettem ki őket Egyiptom földjéről; mert ezt a szövetséget megszegték, pedig én voltam az Uruk – így szól az  Úr."
  },
  {
    "number": "33",
    "text": "Hanem ilyen lesz az a szövetség, amelyet Izráel házával fogok kötni, ha eljön az ideje – így szól az  Úr –: Törvényemet beléjük helyezem, szívükbe írom be. Én Istenük leszek, ők pedig az én népem lesznek."
  },
  {
    "number": "34",
    "text": "Akkor nem tanítja többé egyik ember a másikat, ember az embertársát arra, hogy ismerje meg az  Urat, mert mindenki ismerni fog engem, kicsinyek és nagyok – így szól az  Úr –, mert megbocsátom bűneiket, és nem gondolok többé vétkeikre."
  },
  {
    "number": "35",
    "text": "Ezt mondja az  Úr, aki adta a napot, hogy nappal világítson, és megszabta a hold meg a csillagok rendjét, hogy éjjel világítsanak, aki mozgásban tartja a tengert, hogy zúgjanak hullámai, akinek Seregek  Ura a neve:"
  },
  {
    "number": "36",
    "text": "Ha majd eltűnik ez a rend színem elől – így szól az  Úr –, akkor szakad magva Izráelnek is, és soha többé nem lesz az én népem."
  },
  {
    "number": "37",
    "text": "Ezt mondja az  Úr: Ha majd meg lehet mérni az eget odafent, és ki lehet kutatni idelent a föld alapjait, akkor vetem el Izráel utódait mindazért, amit elkövettek – így szól az  Úr."
  },
  {
    "number": "38",
    "text": "Eljön az az idő – így szól az  Úr –, amikor fölépül az  Úr városa, a Hananél-toronytól a Szeglet-kapuig."
  },
  {
    "number": "39",
    "text": "Azután továbbmegy a mérőzsinór egyenesen a Gáréb-halomig, majd elfordul Góá felé."
  },
  {
    "number": "40",
    "text": "Az egész Hulla-völgy és Hamu-völgy, a Kidrón-patakig valamennyi mező, a Ló-kapu szegletéig kelet felé az  Úr szent helye lesz. Nem dúlják föl, és nem rombolják le soha többé."
  }
]