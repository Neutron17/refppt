[
  {
    "number": "1",
    "text": "Amikor Jeremiás elmondta az egész népnek Istenüknek, az  Úrnak minden igéjét, amelyet Istenük, az  Úr üzent nekik, mindezeket a szavakat,"
  },
  {
    "number": "2",
    "text": "így szólt Azarjá, Hósajá fia meg Jóhánán, Káréah fia és valamennyi kevély ember Jeremiáshoz: Hazugságot beszélsz! Nem üzente veled Istenünk, az  Úr, hogy ne menjünk Egyiptomba, hogy ott lakjunk mint jövevények."
  },
  {
    "number": "3",
    "text": "Bárúk, Nérijjá fia izgat téged ellenünk, hogy a káldeusok kezébe juttasson bennünket, és halálunkat okozza, vagy pedig fogságba vitessen Babilóniába."
  },
  {
    "number": "4",
    "text": "Nem is hallgatott Jóhánán, Káréah fia, sem a csapatparancsnokok, sem az egész nép az  Úr szavára, hogy maradjanak Júda földjén."
  },
  {
    "number": "5",
    "text": "És magával vitte Jóhánán, Káréah fia és a csapatparancsnokok Júda egész maradékát, akik visszatértek Júdába azok közül a népek közül, amelyek közé szétszóródtak mint jövevények:"
  },
  {
    "number": "6",
    "text": "a férfiakat, a nőket és a gyermekeket meg a király leányait és mindenkit, akit Nebuzaradán testőrparancsnok otthagyott Gedaljánál, Ahíkám fiánál, Sáfán unokájánál, végül Jeremiás prófétát és Bárúkot, Nérijjá fiát is."
  },
  {
    "number": "7",
    "text": "Elmentek tehát Egyiptomba, mert nem hallgattak az  Úr szavára, és eljutottak Tahpanhészig."
  },
  {
    "number": "8",
    "text": "Tahpanhészban így szólt az  Úr igéje Jeremiáshoz:"
  },
  {
    "number": "9",
    "text": "Végy magadhoz néhány nagy követ, és ásd el a júdai férfiak szeme láttára a fáraó tahpanhészi palotájánál a bejárat előtti téren, a kövezet alá!"
  },
  {
    "number": "10",
    "text": "Azután ezt mondd nekik: Így szól a Seregek  Ura, Izráel Istene: Elküldök szolgámért, Nebukadneccar babilóniai királyért, idehozom, és trónját e kövek fölé helyezem, amelyeket elástam; ezek fölött feszíti ki sátrát."
  },
  {
    "number": "11",
    "text": "El fog jönni, és megveri Egyiptomot: aki halált érdemel, meghal, aki fogságot, az fogságba megy, aki pedig fegyvert, azt a fegyver öli meg."
  },
  {
    "number": "12",
    "text": "Felgyújtja az egyiptomi istenek templomait, fölperzseli azokat, isteneiket pedig fogságba viszi. Átkutatja Egyiptomot, ahogyan a pásztor kitetvezi a ruháját, és háborítatlanul vonul el onnan."
  },
  {
    "number": "13",
    "text": "Összetöri az egyiptomi Bét-Semes oszlopait, az egyiptomi istenek templomait pedig fölperzseli."
  }
]