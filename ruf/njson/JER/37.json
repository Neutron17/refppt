[
  {
    "number": "1",
    "text": "Konjáhú, Jójákím fia helyett Cidkijjá, Jósiás fia lett a király, akit Nebukadneccar, Babilónia királya tett meg Júda királyának."
  },
  {
    "number": "2",
    "text": "Nem hallgatott sem ő, sem udvari emberei, sem az ország népe az  Úr igéjére, amelyet Jeremiás próféta által jelentett ki."
  },
  {
    "number": "3",
    "text": "Egyszer elküldte Cidkijjá király Júkalt, Selemjá fiát és Cefanjá papot, Maaszéjá fiát Jeremiás prófétához ezzel az üzenettel: Imádkozz értünk Istenünkhöz, az  Úrhoz!"
  },
  {
    "number": "4",
    "text": "Jeremiás szabadon járt-kelt a nép között, mert még nem vetették börtönbe."
  },
  {
    "number": "5",
    "text": "Akkor vonult ki a fáraó hadserege Egyiptomból, a Jeruzsálemet ostromló káldeusok pedig, hallva ennek hírét, elvonultak Jeruzsálem alól."
  },
  {
    "number": "6",
    "text": "Így szólt az  Úr igéje Jeremiás prófétához:"
  },
  {
    "number": "7",
    "text": "Ezt mondja az  Úr, Izráel Istene: Júda királyának, aki hozzám küldött titeket, hogy megkérdezzetek, mondjátok meg, hogy a fáraó hadserege, amely segítségetekre indult, visszatér országába, Egyiptomba."
  },
  {
    "number": "8",
    "text": "A káldeusok pedig újból ostrom alá veszik ezt a várost, elfoglalják és fölperzselik."
  },
  {
    "number": "9",
    "text": "Ezt mondja az  Úr: Ne áltassátok magatokat azzal, hogy majd elvonulnak innen a káldeusok, mert nem fognak elvonulni!"
  },
  {
    "number": "10",
    "text": "Ha megvernétek is az ellenetek harcoló káldeusok egész hadseregét, úgyhogy csak sebesültek maradnának belőle, még ezek is fölkelnének sátrukból, és fölperzselnék ezt a várost."
  },
  {
    "number": "11",
    "text": "Amikor a káldeusok hadserege a fáraó hadserege miatt elvonult Jeruzsálem alól,"
  },
  {
    "number": "12",
    "text": "Jeremiás el akart menni Jeruzsálemből Benjámin földjére, hogy átvegye birtokát rokonai körében."
  },
  {
    "number": "13",
    "text": "De amikor a Benjámin-kapuhoz ért, az őrség parancsnoka, név szerint Jirijjá, Selemjá fia, Hananjá unokája letartóztatta Jeremiás prófétát, mert azt mondta: Át akarsz szökni a káldeusokhoz!"
  },
  {
    "number": "14",
    "text": "Jeremiás azonban így felelt: Hazugság! Nem akarok átszökni a káldeusokhoz! De Jirijjá nem hallgatott rá, hanem letartóztatta Jeremiást, és a vezetők elé hurcolta."
  },
  {
    "number": "15",
    "text": "A vezetők felháborodtak, megverték Jeremiást, és börtönbe vetették Jónátán kancellár házában, mert azt használták fogháznak."
  },
  {
    "number": "16",
    "text": "Így került Jeremiás a tömlöcbe, egy föld alatti üregbe. Ott kellett maradnia Jeremiásnak sokáig."
  },
  {
    "number": "17",
    "text": "Cidkijjá király azonban érte küldött, kihozatta, és a palotájában titokban megkérdezte tőle a király: Van-e mondanivalója az  Úrnak? Jeremiás ezt felelte: Van! És hozzátette: A babilóniai király kezébe kerülsz!"
  },
  {
    "number": "18",
    "text": "Majd ezt kérdezte Jeremiás Cidkijjá királytól: Mit vétettem ellened, udvari embereid és a nép ellen, hogy fogházba vetettetek?"
  },
  {
    "number": "19",
    "text": "Hol vannak prófétáitok, akik azt prófétálták nektek, hogy nem jön el Babilónia királya ellenetek és az ország ellen?!"
  },
  {
    "number": "20",
    "text": "Most azért, uram, királyom, hallgass meg, és jusson eléd könyörgésem: Ne vitess vissza Jónátán kancellár házába, ne kelljen ott meghalnom!"
  },
  {
    "number": "21",
    "text": "Cidkijjá király ezért azt parancsolta, hogy a börtön udvarán legyen felügyelet alatt Jeremiás, és adjanak neki naponként egy kenyeret a pékek utcájából, amíg csak el nem fogy a kenyér a városban. Így maradhatott Jeremiás a börtön udvarában."
  }
]