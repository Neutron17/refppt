[
  {
    "number": "1",
    "text": "Ezt az igét mondta az  Úr Jeremiásnak:"
  },
  {
    "number": "2",
    "text": "Indulj, menj el a fazekas házába, mert ott akarom közölni veled igéimet."
  },
  {
    "number": "3",
    "text": "Elmentem tehát a fazekas házába, aki éppen a korongon dolgozott."
  },
  {
    "number": "4",
    "text": "De rosszul sikerült az edény, amelyet a fazekas agyagból készített a kezével. Ekkor egy másik edényt készített belőle a fazekas, ahogyan azt jónak látta."
  },
  {
    "number": "5",
    "text": "Ekkor így szólt hozzám az  Úr igéje:"
  },
  {
    "number": "6",
    "text": "Vajon nem bánhatok-e én is úgy veled, Izráel háza, mint ez a fazekas? – így szól az  Úr. Hiszen olyanok vagytok a kezemben, Izráel háza, mint az agyag a fazekas kezében."
  },
  {
    "number": "7",
    "text": "Megtörténik, hogy kimondom egy népről vagy országról, hogy kigyomlálom, lerombolom és elpusztítom."
  },
  {
    "number": "8",
    "text": "De ha megtér gonoszságából az a nép, amelyről beszéltem, akkor én is megbánom, hogy veszedelmet akartam zúdítani rá."
  },
  {
    "number": "9",
    "text": "Megtörténik, hogy megígérem egy népnek vagy egy országnak, hogy felépítem és elplántálom."
  },
  {
    "number": "10",
    "text": "De ha azt műveli, amit rossznak látok, és nem hallgat a szavamra, akkor megbánom, hogy jót akartam vele tenni."
  },
  {
    "number": "11",
    "text": "Most azért mondd meg Júda férfiainak és Jeruzsálem lakóinak, hogy ezt mondja az  Úr: Én most veszedelmet készítek, és tervet szövök ellenetek! Térjetek meg azért mindnyájan gonosz útjaitokról, jobbítsátok meg útjaitokat és tetteiteket!"
  },
  {
    "number": "12",
    "text": "De ők ezt mondták: Ne fáradj! Mert mi csak a magunk feje után megyünk, és megátalkodott, gonosz szívünk szerint élünk!"
  },
  {
    "number": "13",
    "text": "Azért ezt mondja az  Úr: Kérdezzétek csak meg a népeket: ki hallott ilyesmit? Nagyon borzalmas, amit elkövetett Izráel szűz leánya."
  },
  {
    "number": "14",
    "text": "Eltűnik-e a hó a Libánon sziklás tetejéről? Kiszáradnak-e a másoktól érkező, hűs vizű patakok?"
  },
  {
    "number": "15",
    "text": "De az én népem elfelejtett engem, és a hitvány bálványoknak tömjénezik! Eltántorították őket útjukról, a régi ösvényről, hogy más csapásokon járjanak, egyenetlen úton."
  },
  {
    "number": "16",
    "text": "Így teszik pusztává országukat, mely iszonyatos marad örökre; aki csak arra jár, megborzad, és a fejét csóválja."
  },
  {
    "number": "17",
    "text": "Keleti szélként szórom szét őket az ellenség előtt. A hátamat mutatom nekik, és nem az arcomat a pusztulásuk napján."
  },
  {
    "number": "18",
    "text": "Akkor ezt mondták: Gyertek, találjuk ki, mit tehetnénk Jeremiás ellen! Mert nem igaz, hogy nincs már a papnál tanítás, a bölcsnél tanács és a prófétánál ige! Gyertek, győzzük le vitában, hogy ne kelljen többé figyelnünk soha a szavára!"
  },
  {
    "number": "19",
    "text": "Figyelj rám,  Uram, halld meg, mit beszélnek ellenfeleim!"
  },
  {
    "number": "20",
    "text": "Szabad a jóért rosszal fizetni? Hiszen vermet ástak nekem! Emlékezz rá, hogy eléd álltam, és szót emeltem értük, hogy elfordítsam róluk haragodat."
  },
  {
    "number": "21",
    "text": "Büntesd azért fiaikat éhínséggel, és tedd őket fegyver martalékává! Asszonyaik legyenek meddők és özvegyek, férfiaikat terítse le a halál, ifjaikat háborúban a fegyver vágja le!"
  },
  {
    "number": "22",
    "text": "Jajkiáltás hangozzék házaikból, ha portyázó csapatokat hozol rájuk hirtelen! Mert vermet ástak, hogy megfogjanak, és csapdákat raktak lábam elé."
  },
  {
    "number": "23",
    "text": "De te,  Uram, ismered ellenem szőtt gyilkos terveiket. Ne bocsásd meg bűnüket, ne töröld el színed elől vétküket! Roskadjanak össze előtted, bánj el velük haragod idején!"
  }
]