[
  {
    "number": "1",
    "text": "Pál, Isten akaratából Jézus Krisztus apostola az Efezusban élő és Krisztus Jézusban hívő szenteknek:"
  },
  {
    "number": "2",
    "text": "kegyelem nektek és békesség Istentől, a mi Atyánktól és az Úr Jézus Krisztustól."
  },
  {
    "number": "3",
    "text": "Áldott az Isten, a mi Urunk Jézus Krisztus Atyja, aki megáldott minket mennyei világának minden lelki áldásával Krisztusban."
  },
  {
    "number": "4",
    "text": "Mert őbenne kiválasztott minket magának már a világ teremtése előtt, hogy szentek és feddhetetlenek legyünk előtte szeretetben."
  },
  {
    "number": "5",
    "text": "Előre el is határozta, hogy fiaivá fogad minket Jézus Krisztus által, akarata és tetszése szerint,"
  },
  {
    "number": "6",
    "text": "hogy magasztaljuk dicsőséges kegyelmét, amellyel megajándékozott minket szeretett Fiában."
  },
  {
    "number": "7",
    "text": "Őbenne van – az ő vére által – a mi megváltásunk, bűneink bocsánata is; kegyelmének gazdagsága szerint,"
  },
  {
    "number": "8",
    "text": "amelyet kiárasztott ránk teljes bölcsességgel és értelemmel."
  },
  {
    "number": "9",
    "text": "Mert úgy tetszett neki, hogy megismertesse velünk az ő akaratának titkát, amelyet kijelentett őbenne"
  },
  {
    "number": "10",
    "text": "az idők teljességének arról a rendjéről, hogy Krisztusban egybefoglal mindeneket, azt is, ami a mennyben, és azt is, ami a földön van."
  },
  {
    "number": "11",
    "text": "Őbenne lettünk örököseivé is, mivel eleve elrendeltettünk erre annak kijelentett végzése szerint, aki mindent saját akarata és elhatározása szerint cselekszik;"
  },
  {
    "number": "12",
    "text": "hogy dicsőségének magasztalására legyünk, mint akik előre reménykedünk Krisztusban."
  },
  {
    "number": "13",
    "text": "Őbenne pedig titeket is, akik hallottátok az igazság igéjét, üdvösségetek evangéliumát, és hívőkké lettetek, eljegyzett pecsétjével, a megígért Szentlélekkel,"
  },
  {
    "number": "14",
    "text": "örökségünk zálogával, hogy megváltsa tulajdon népét az ő dicsőségének magasztalására."
  },
  {
    "number": "15",
    "text": "Én tehát, miután hallottam az Úr Jézusba vetett hitetekről és a bennetek minden szent iránt megnyilvánuló szeretetről,"
  },
  {
    "number": "16",
    "text": "szüntelenül hálát adok értetek, amikor megemlékezem rólatok imádságaimban;"
  },
  {
    "number": "17",
    "text": "és kérem, hogy a mi Urunk Jézus Krisztus Istene, a dicsőség Atyja adja meg nektek a bölcsesség és a kinyilatkoztatás Lelkét, hogy megismerjétek őt;"
  },
  {
    "number": "18",
    "text": "és világosítsa meg lelki szemeteket, hogy meglássátok, milyen reménységre hívott el titeket, milyen gazdag az ő örökségének dicsősége a szentek között,"
  },
  {
    "number": "19",
    "text": "és milyen mérhetetlenül nagy az ő hatalma rajtunk, hívőkön. Minthogy hatalmának ezzel az erejével"
  },
  {
    "number": "20",
    "text": "munkálkodott Krisztusban, amikor feltámasztotta őt a halálból, és jobbjára ültette a mennyekben,"
  },
  {
    "number": "21",
    "text": "feljebb minden méltóságnál és hatalmasságnál, minden erőnél és uralomnál, sőt minden névnél is, amelyet segítségül hívnak, nemcsak ebben a világban, hanem az eljövendőben is."
  },
  {
    "number": "22",
    "text": "Mindent az ő lába alá vetett, és őt tette mindenek felett az egyház fejévé."
  },
  {
    "number": "23",
    "text": "Ez az ő teste, és teljessége annak, aki teljessé tesz mindent mindenekben."
  }
]