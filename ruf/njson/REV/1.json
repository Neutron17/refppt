[
  {
    "number": "1",
    "text": "Ez Jézus Krisztus kinyilatkoztatása, amelyet Isten adott neki, hogy megmutassa szolgáinak mindazt, aminek hamarosan meg kell történnie, és amelyet angyalával elküldve kijelentett szolgájának, Jánosnak."
  },
  {
    "number": "2",
    "text": "Ő pedig bizonyságot tett Isten igéjéről és Jézus Krisztus bizonyságtételéről, mindenről, amit látott."
  },
  {
    "number": "3",
    "text": "Boldog, aki felolvassa, és boldogok, akik hallgatják ezeket a prófétai igéket, és megtartják azt, ami meg van írva bennük: mert az idő közel van."
  },
  {
    "number": "4",
    "text": "János, az Ázsiában levő hét gyülekezetnek: Kegyelem nektek és békesség attól, aki van, és aki volt, és aki eljövendő, és a hét lélektől, akik trónja előtt vannak,"
  },
  {
    "number": "5",
    "text": "és Jézus Krisztustól, a hű tanútól, aki elsőszülött a halottak közül, és a föld királyainak fejedelme, aki szeret minket, és vére által megszabadított bűneinktől,"
  },
  {
    "number": "6",
    "text": "aki országa népévé tett minket, papokká Isten, az ő Atyja előtt: övé a dicsőség és a hatalom örökkön-örökké. Ámen."
  },
  {
    "number": "7",
    "text": "Íme, eljön a felhőkön, és meglátja minden szem, azok is, akik átszegezték, és siratja őt a föld minden nemzetsége. Úgy van. Ámen."
  },
  {
    "number": "8",
    "text": "Én vagyok az Alfa és az Ómega, így szól az Úr Isten, aki van, és aki volt, és aki eljövendő: a Mindenható."
  },
  {
    "number": "9",
    "text": "Én, János, testvéretek és társatok Jézussal a szenvedésben, a királyságban és az állhatatosságban, a Patmosz nevű szigeten voltam az Isten igéjéért és Jézus bizonyságtételéért."
  },
  {
    "number": "10",
    "text": "Lélekben elragadtattam az Úr napján, és hátam mögül hatalmas hangot hallottam, mint egy trombitáét,"
  },
  {
    "number": "11",
    "text": "amely ezt mondta: Amit látsz, írd meg egy könyvben, és küldd el a hét gyülekezetnek: Efezusba, Szmirnába, Pergamonba, Thiatirába, Szárdiszba, Filadelfiába és Laodiceába."
  },
  {
    "number": "12",
    "text": "Megfordultam, hogy lássam, milyen hang szólt hozzám, és amikor megfordultam, hét arany gyertyatartót láttam,"
  },
  {
    "number": "13",
    "text": "és a gyertyatartók között az Emberfiához hasonlót: hosszú palástba volt öltözve, mellén aranyövvel körülövezve;"
  },
  {
    "number": "14",
    "text": "feje és haja fehér volt, mint a hófehér gyapjú, szeme, mint a tűz lángja;"
  },
  {
    "number": "15",
    "text": "lába hasonló volt a kemencében izzó aranyérchez; hangja olyan, mint a nagy vizek zúgása;"
  },
  {
    "number": "16",
    "text": "jobb kezében hét csillagot tartott, szájából kétélű éles kard jött ki, és tekintete olyan volt, mint amikor a nap teljes erejével ragyog."
  },
  {
    "number": "17",
    "text": "Amikor megláttam, lába elé estem, mint egy halott, ő rám tette jobbját, és így szólt: Ne félj! Én vagyok az első és az utolsó"
  },
  {
    "number": "18",
    "text": "és az élő: halott voltam, de íme, élek örökkön-örökké, és nálam vannak a halál és a pokol kulcsai."
  },
  {
    "number": "19",
    "text": "Írd meg tehát mindazt, amit láttál, ami van, és ami ezek után történik majd,"
  },
  {
    "number": "20",
    "text": "a hét csillag titkát, amelyet jobb kezemben láttál, és a hét arany gyertyatartót: a hét csillag a hét gyülekezet angyala, a hét gyertyatartó pedig a hét gyülekezet."
  }
]