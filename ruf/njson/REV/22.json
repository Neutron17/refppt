[
  {
    "number": "1",
    "text": "Azután megmutatta nekem az élet vizének folyóját, amely ragyogó, mint a kristály, és az Isten és a Bárány trónjából ered."
  },
  {
    "number": "2",
    "text": "A város főútjának közepén, a folyó két ága között van az élet fája, amely tizenkétszer hoz termést, minden egyes hónapban megadja termését, és a fa levelei a népek gyógyítására szolgálnak."
  },
  {
    "number": "3",
    "text": "És semmi nem lesz többé átok alatt a városban, hanem az Isten és a Bárány trónja lesz benne: szolgái imádják őt,"
  },
  {
    "number": "4",
    "text": "és látni fogják az ő arcát, és az ő neve lesz a homlokukon."
  },
  {
    "number": "5",
    "text": "Éjszaka sem lesz többé, és nem lesz szükségük lámpásra, sem napvilágra, mert az Úr Isten fénylik fölöttük, és uralkodnak örökkön-örökké."
  },
  {
    "number": "6",
    "text": "És ezt mondta nekem: Ezek az igék megbízhatók és igazak, mert az Úr, a próféták lelkének Istene küldte el angyalát, hogy megmutassa szolgáinak mindezt, aminek hamarosan meg kell történnie."
  },
  {
    "number": "7",
    "text": "És íme, eljövök hamar: boldog, aki megtartja e könyv prófétai igéit."
  },
  {
    "number": "8",
    "text": "Én, János, hallottam és láttam ezeket, és amikor hallottam és láttam, leborultam az angyal lába előtt, hogy imádjam őt, aki megmutatta nekem ezeket."
  },
  {
    "number": "9",
    "text": "De ő így szólt hozzám: Vigyázz, ne tedd, mert szolgatársad vagyok neked és testvéreidnek, a prófétáknak és azoknak, akik megtartják e könyv igéit: Istent imádd!"
  },
  {
    "number": "10",
    "text": "És így szólt hozzám: Ne pecsételd le e könyv prófétai igéit, mert az idő közel van."
  },
  {
    "number": "11",
    "text": "Aki gonosz, legyen gonosz ezután is, és aki bűntől szennyes, legyen szennyes ezután is, de aki igaz, cselekedjék igazságot ezután is, és aki szent, legyen szent ezután is!"
  },
  {
    "number": "12",
    "text": "Íme, eljövök hamar, velem van az én jutalmam, és megfizetek mindenkinek a cselekedete szerint."
  },
  {
    "number": "13",
    "text": "Én vagyok az Alfa és az Ómega, az első és az utolsó, a kezdet és a vég."
  },
  {
    "number": "14",
    "text": "Boldogok, akik megmossák ruhájukat, mert joguk lesz az élet fájához, és bemennek a kapukon a városba."
  },
  {
    "number": "15",
    "text": "Kívül maradnak az ebek, a varázslók és a paráznák, a gyilkosok és a bálványimádók és mindenki, aki szereti és cselekszi a hazugságot."
  },
  {
    "number": "16",
    "text": "Én, Jézus, küldtem el angyalomat, hogy ezekről bizonyságot tegyen nektek a gyülekezetek előtt. Én vagyok Dávid gyökere és új hajtása, a fényes hajnalcsillag."
  },
  {
    "number": "17",
    "text": "A Lélek és a menyasszony így szól: Jöjj! Aki csak hallja, az is mondja: Jöjj! Aki szomjazik, jöjjön! Aki akarja, vegye az élet vizét ingyen!"
  },
  {
    "number": "18",
    "text": "Én bizonyságot teszek mindenkinek, aki a prófécia eme könyvének beszédeit hallja: Ha valaki hozzátesz ezekhez, arra Isten azokat a csapásokat bocsátja, amelyek meg vannak írva ebben a könyvben;"
  },
  {
    "number": "19",
    "text": "ha pedig valaki elvesz e prófétai könyv igéiből, attól Isten elveszi az osztályrészét az élet fájából, a szent városból és mindabból, ami meg van írva ebben a könyvben."
  },
  {
    "number": "20",
    "text": "Így szól az, aki ezekről bizonyságot tesz: Bizony, hamar eljövök. Ámen. Jöjj, Uram Jézus!"
  },
  {
    "number": "21",
    "text": "Az Úr Jézus kegyelme legyen mindnyájatokkal! Ámen."
  }
]