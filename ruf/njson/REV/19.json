[
  {
    "number": "1",
    "text": "Ezek után hallottam, mintha nagy sokaság hatalmas hangon szólna a mennyben:  Halleluja,  az üdvösség, a dicsőség és a hatalom a mi Istenünké,"
  },
  {
    "number": "2",
    "text": "mert igazak és igazságosak az ő ítéletei,  mert elítélte a nagy paráznát,  aki paráznaságával megrontotta a földet,  mert számon kérte kezéből szolgái vérét."
  },
  {
    "number": "3",
    "text": "Még egyszer mondták:  Halleluja,  felszáll a füstje is örökkön-örökké!"
  },
  {
    "number": "4",
    "text": "Ekkor leborult a huszonnégy vén és a négy élőlény, imádták Istent, aki a trónon ül, és így szóltak:  Ámen! Halleluja!"
  },
  {
    "number": "5",
    "text": "És megszólalt egy hang a trón felől:  Dicsérjétek Istenünket, ti szolgái mindnyájan,  akik félitek őt, kicsinyek és nagyok."
  },
  {
    "number": "6",
    "text": "És hallottam valami nagy sokaság hangját, amely mintha nagy vizek zúgása és erős mennydörgés hangja volna:  Halleluja, mert uralkodik az Úr,  a mi Istenünk, a Mindenható!"
  },
  {
    "number": "7",
    "text": "Örüljünk és ujjongjunk,  és dicsőítsük őt,  mert eljött a Bárány menyegzője,  felkészült menyasszonya,"
  },
  {
    "number": "8",
    "text": "és megadatott neki,  hogy felöltözzék fényes, tiszta gyolcsba:  ez a gyolcs a szentek igaz cselekedeteit jelenti."
  },
  {
    "number": "9",
    "text": "Így szólt hozzám: Írd meg: Boldogok, akik hivatalosak a Bárány menyegzőjének vacsorájára! Ezt is mondta nekem: Ezek Isten igaz igéi."
  },
  {
    "number": "10",
    "text": "És leborultam a lába elé, hogy imádjam őt, de így szólt hozzám: Vigyázz, ne tedd! Szolgatársad vagyok, és testvéreidé is, akikben megvan Jézus bizonyságtétele. Istent imádd, mert a Jézusról való bizonyságtétel a prófétaság lelke."
  },
  {
    "number": "11",
    "text": "És láttam a megnyílt eget: íme, egy fehér ló, és aki rajta ül, annak neve Hű és Igaz, mert igazságosan ítél és harcol,"
  },
  {
    "number": "12",
    "text": "szeme tűz lángja, és fején sok korona, és ráírva egy név, amelyet senki sem ismer rajta kívül;"
  },
  {
    "number": "13",
    "text": "és véráztatta ruhába volt öltözve. Ez a név adatott neki: az Isten Igéje."
  },
  {
    "number": "14",
    "text": "A mennyei seregek követték őt fehér lovakon, tiszta fehér gyolcsba öltözve."
  },
  {
    "number": "15",
    "text": "Szájából éles kard jött ki, hogy megverje vele a népeket: mert ő vasvesszővel fogja pásztorolni őket, és ő tapossa majd a mindenható Isten búsult haragjának borsajtóját."
  },
  {
    "number": "16",
    "text": "Ruhájára és derekára ez a név van írva: királyoknak Királya és uraknak Ura."
  },
  {
    "number": "17",
    "text": "És láttam, hogy egy angyal áll a napban, aki hatalmas hangon kiáltott minden madárhoz, amely fenn a magasban repül: Jöjjetek, gyülekezzetek össze az Isten nagy lakomájára,"
  },
  {
    "number": "18",
    "text": "hogy királyok, vezérek és hatalmasok húsát egyétek, lovak húsát és a rajta ülőkét, minden szabad ember és rabszolga húsát, kicsinyekét és nagyokét."
  },
  {
    "number": "19",
    "text": "És láttam, hogy a fenevad, a föld királyai és seregeik gyülekeznek, hogy harcra keljenek a lovon ülő és serege ellen,"
  },
  {
    "number": "20",
    "text": "de foglyul esett a fenevad és vele együtt a hamis próféta, aki a csodákat tette az ő színe előtt, amelyekkel megtévesztette azokat, akik a fenevad bélyegét magukra vették, és imádták annak képmását: élve vettetett mind a kettő a kénnel égő tűz tavába."
  },
  {
    "number": "21",
    "text": "A többiek pedig megölettek a lovon ülő kardjával, amely a szájából jött ki, és a madarak mind jóllaktak az ő húsukból."
  }
]