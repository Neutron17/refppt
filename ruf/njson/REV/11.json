[
  {
    "number": "1",
    "text": "Ekkor pálcához hasonló mérővesszőt adtak a kezembe, és ez a szó hangzott: Kelj fel, és mérd meg az Isten templomát, az oltárt és az ott imádkozókat;"
  },
  {
    "number": "2",
    "text": "de a templom külső udvarát hagyd ki, és ne mérd meg, mert odaadatott a pogányoknak, akik a szent várost tapodják negyvenkét hónapig."
  },
  {
    "number": "3",
    "text": "Az én két tanúmnak pedig megadom, hogy ezerkétszázhatvan napig prófétáljanak zsákruhába öltözve."
  },
  {
    "number": "4",
    "text": "Ők az a két olajfa és a két gyertyatartó, akik a föld Ura előtt állnak."
  },
  {
    "number": "5",
    "text": "Ha valaki bántani akarja őket, tűz tör elő szájukból, és megemészti ellenségeiket, és ha valaki bántani akarja őket, annak így kell megöletnie."
  },
  {
    "number": "6",
    "text": "Nekik megvan az a hatalmuk, hogy bezárják az eget, hogy ne essék eső prófétálásuk napjaiban; és van hatalmuk arra, hogy a vizeket vérré változtassák, és megverjék a földet mindenféle csapással, ahányszor csak akarják."
  },
  {
    "number": "7",
    "text": "És amikor bevégzik bizonyságtételüket, a fenevad, amely feljön az alvilágból, hadat indít ellenük, legyőzi és megöli őket."
  },
  {
    "number": "8",
    "text": "Holttestük a nagy város utcáján hever majd, amelynek neve lelki értelemben Sodoma és Egyiptom, ahol az ő Urukat is megfeszítették."
  },
  {
    "number": "9",
    "text": "A népek és a törzsek, a nyelvek és a nemzetek fiai látják az ő holttestüket három és fél napig, de nem engedik sírba tenni."
  },
  {
    "number": "10",
    "text": "A föld lakói pedig örülnek ennek, és vigadnak, ajándékokat küldenek egymásnak: mert ez a két próféta gyötörte meg a föld lakóit."
  },
  {
    "number": "11",
    "text": "A három és fél nap elmúltával azután Istentől az élet lelke szállt beléjük, és lábra álltak. Nagy félelem fogta el azokat, akik látták őket."
  },
  {
    "number": "12",
    "text": "És hatalmas hangot hallottak a mennyből, amely így szólt a két prófétához: Jöjjetek fel ide! És ellenségeik szeme láttára felmentek a felhőben a mennybe."
  },
  {
    "number": "13",
    "text": "Abban az órában nagy földrengés támadt, és a város tizedrésze összedőlt, a földrengés megölt hétezer embert, a többieket pedig rémület szállta meg, és dicsőítették a menny Istenét."
  },
  {
    "number": "14",
    "text": "A második jaj elmúlt: íme, a harmadik jaj eljön hamar."
  },
  {
    "number": "15",
    "text": "A hetedik angyal is trombitált, és hatalmas hangok szólaltak meg a mennyben: A világ felett a királyi uralom a mi Urunké és az ő Krisztusáé lett, és ő uralkodni fog örökkön-örökké."
  },
  {
    "number": "16",
    "text": "Ekkor a huszonnégy vén, akik Isten előtt ülnek trónjaikon, arcra borultak, és imádták Istent,"
  },
  {
    "number": "17",
    "text": "és így szóltak:  Hálát adunk neked, Urunk, mindenható Isten,  aki vagy, és aki voltál,  hogy nagy hatalmadat kezedbe vetted, és uralkodsz."
  },
  {
    "number": "18",
    "text": "Haragra lobbantak a népek,  de eljött a te haragod  és a halottak felett való ítélet ideje,  hogy megadd a jutalmat szolgáidnak,  a prófétáknak és a szenteknek,  és azoknak, akik félik a te nevedet,  a kicsiknek és a nagyoknak,  hogy elpusztítsd azokat, akik pusztítják a földet."
  },
  {
    "number": "19",
    "text": "És megnyílt az Isten temploma a mennyben, és megjelent templomában az ő szövetségének ládája, és villámlás, zúgás és mennydörgés, földrengés és nagy jégeső támadt."
  }
]