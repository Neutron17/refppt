[
  {
    "number": "1",
    "text": "A karmesternek, Jedútúnnak: Dávid zsoltára."
  },
  {
    "number": "2",
    "text": "Csak Istennél csendesül el lelkem, tőle kapok segítséget."
  },
  {
    "number": "3",
    "text": "Csak ő az én kősziklám és szabadítóm, erős váram, nem ingadozom sokáig."
  },
  {
    "number": "4",
    "text": "Meddig támadtok egyetlen emberre, miért akarjátok mindnyájan megölni? Olyan, mint a düledező fal és a bedőlt kerítés!"
  },
  {
    "number": "5",
    "text": "Csak azon tanácskoznak, hogyan taszítsák le a magasból. Hazugságban telik kedvük, szájukkal áldanak, szívükben átkoznak. (Szela.)"
  },
  {
    "number": "6",
    "text": "Csak Istennél csendesül el lelkem, tőle kapok reménységet."
  },
  {
    "number": "7",
    "text": "Csak ő az én kősziklám és szabadítóm, erős váram, nem ingadozom."
  },
  {
    "number": "8",
    "text": "Istennél van segítségem és dicsőségem, erős sziklám és oltalmam az Isten."
  },
  {
    "number": "9",
    "text": "Bízzatok benne mindenkor, ti, népek, öntsétek ki előtte szíveteket, Isten a mi oltalmunk! (Szela.)"
  },
  {
    "number": "10",
    "text": "Csak pára az emberek élete, hazug látszat a halandóké. Ha mérlegre kerülnek, a páránál is könnyebb mindegyik."
  },
  {
    "number": "11",
    "text": "Ne bízzatok zsarolt javakban, rablott holmival ne kérkedjetek! Ha gyarapszik is vagyonotok, ne bizakodjatok el!"
  },
  {
    "number": "12",
    "text": "Szólott egyszer az Isten, és ezt a két dolgot értettem meg: Istennél van az erő;"
  },
  {
    "number": "13",
    "text": "nálad van, Uram, a szeretet. Te megfizetsz mindenkinek tettei szerint."
  }
]