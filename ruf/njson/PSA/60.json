[
  {
    "number": "1",
    "text": "A karmesternek: A „Liliomok” kezdetű ének dallamára. Intelem, Dávid tanító bizonyságtétele"
  },
  {
    "number": "2",
    "text": "abból az időből, amikor a naharajimi és a cóbái arámok ellen harcolt, Jóáb pedig visszafordult, és levágott a Sós-völgyben tizenkétezer edómi embert."
  },
  {
    "number": "3",
    "text": "Ó, Isten! Elvetettél, szétszórtál bennünket! Megharagudtál ránk, állíts helyre minket!"
  },
  {
    "number": "4",
    "text": "Megrendítetted, megrepesztetted a földet. Gyógyítsd be sebeit, mert megindult."
  },
  {
    "number": "5",
    "text": "Szörnyű dolgokat láttattál népeddel, bódító borral itattál minket."
  },
  {
    "number": "6",
    "text": "De jelt adtál az istenfélőknek, hogy megmeneküljenek az íj elől. (Szela.)"
  },
  {
    "number": "7",
    "text": "Segítsen jobbod, és hallgass meg minket, hogy megmenekülhessenek kedveltjeid!"
  },
  {
    "number": "8",
    "text": "Isten így szólt szentélyében: Örömmel adom örökségül Sikemet, és kiosztom a Szukkót-völgyet."
  },
  {
    "number": "9",
    "text": "Enyém Gileád, enyém Manassé, Efraim sisak a fejemen, Júda a kormánypálcám,"
  },
  {
    "number": "10",
    "text": "Móáb pedig a mosdómedencém, Edómra teszem sarumat, Filiszteán diadalmaskodom!"
  },
  {
    "number": "11",
    "text": "Ki visz el az erős városba, ki vezet el engem Edómba?"
  },
  {
    "number": "12",
    "text": "Csak te, Istenünk, noha elvetettél minket, te, Istenünk, bár nem jársz seregeinkkel!"
  },
  {
    "number": "13",
    "text": "Adj nekünk mégis segítséget az ellenség ellen, mert az emberi segítség mit sem ér!"
  },
  {
    "number": "14",
    "text": "Isten segítségével hatalmas dolgokat viszünk véghez, ellenségeinket ő tapossa el."
  }
]