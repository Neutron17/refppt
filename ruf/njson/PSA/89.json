[
  {
    "number": "1",
    "text": "Az ezráhi Étán tanítókölteménye."
  },
  {
    "number": "2",
    "text": "Uram, kegyelmes tetteidről éneklek örökké, nemzedékről nemzedékre hirdetem hűségedet."
  },
  {
    "number": "3",
    "text": "Mert ezt mondom: Örökké tart kegyelmed, hűséged szilárd, akár az ég."
  },
  {
    "number": "4",
    "text": "Szövetséget kötöttem választottammal, megesküdtem szolgámnak, Dávidnak:"
  },
  {
    "number": "5",
    "text": "Örökre fenntartom utódaidat, nemzedékről nemzedékre építem trónodat! (Szela.)"
  },
  {
    "number": "6",
    "text": "Az egek magasztalják csodáidat,  Uram, hűségedet a szentek gyülekezetében."
  },
  {
    "number": "7",
    "text": "Mert ki van a fellegekben, aki egy sorba állítható az  Úrral? Ki hasonló az  Úrhoz az istenfiak között?"
  },
  {
    "number": "8",
    "text": "Igen rettenetes az Isten a szentek gyűlésében, és félelmetes mindazok között, akik körülötte vannak."
  },
  {
    "number": "9",
    "text": "Uram, Seregek Istene! Ki olyan erős, mint te,  Uram? Hűséged körülvesz téged!"
  },
  {
    "number": "10",
    "text": "Te uralkodsz a dühöngő tengeren; ha hullámai tornyosulnak, te lecsendesíted őket."
  },
  {
    "number": "11",
    "text": "Te zúztad szét Rahabot, halálra sebezve; erős karoddal szétszórtad ellenségeidet."
  },
  {
    "number": "12",
    "text": "Tied a menny, tied a föld is, te hoztad létre a földkerekséget és azt, ami betölti."
  },
  {
    "number": "13",
    "text": "Te teremtettél északot és délt, a Tábór és a Hermón a te nevedet zengi."
  },
  {
    "number": "14",
    "text": "Hatalmas a te karod, kezed erős, jobbod felséges."
  },
  {
    "number": "15",
    "text": "Igazság és jog trónodnak támasza, szeretet és hűség jár előtted."
  },
  {
    "number": "16",
    "text": "Boldog nép az, amely tud neked ujjongani, amely orcád világosságában járhat,  Uram!"
  },
  {
    "number": "17",
    "text": "Nevednek örvendeznek mindennap, és igazságod fölmagasztalja őket,"
  },
  {
    "number": "18",
    "text": "mert te vagy díszük és erejük. Kegyelmed által emelkedik hatalmunk,"
  },
  {
    "number": "19",
    "text": "mert az  Úrtól van a pajzsunk, Izráel Szentjétől a királyunk."
  },
  {
    "number": "20",
    "text": "Egykor látomásban így szóltál híveidhez: Segítséget nyújtottam egy hősnek, kiemeltem a nép közül egy kiválasztottat."
  },
  {
    "number": "21",
    "text": "Megtaláltam szolgámat, Dávidot, szent olajommal fölkentem őt."
  },
  {
    "number": "22",
    "text": "Kezem állandóan vele lesz, karom erőssé teszi őt."
  },
  {
    "number": "23",
    "text": "Nem csalja tőrbe ellenség, nem nyomja el álnok ember."
  },
  {
    "number": "24",
    "text": "Kiirtom előle ellenségeit, és leverem gyűlölőit."
  },
  {
    "number": "25",
    "text": "Hűségem és szeretetem vele lesz, és nevem által emelkedik hatalma."
  },
  {
    "number": "26",
    "text": "Ráteszem kezét a tengerre, jobbját a folyókra."
  },
  {
    "number": "27",
    "text": "Így nevez majd engem: Atyám vagy, én Istenem, szabadító kősziklám!"
  },
  {
    "number": "28",
    "text": "Én pedig elsőszülöttséggel ajándékozom meg, felséges lesz a földi királyok között."
  },
  {
    "number": "29",
    "text": "Örökké megtartom szeretetemet iránta, és szövetségem állandó lesz vele."
  },
  {
    "number": "30",
    "text": "Megőrzöm nemzetségét örökké, és az ő trónját, amíg csak meglesz az ég."
  },
  {
    "number": "31",
    "text": "Ha fiai elhagyják tanításomat, és nem élnek törvényeim szerint,"
  },
  {
    "number": "32",
    "text": "ha megszegik rendelkezéseimet, és nem tartják meg parancsolataimat,"
  },
  {
    "number": "33",
    "text": "akkor bottal büntetem meg őket vétkükért, és csapásokkal bűnükért."
  },
  {
    "number": "34",
    "text": "De szeretetemet nem vonom meg tőle, és nem csalom meg, mert hűséges vagyok."
  },
  {
    "number": "35",
    "text": "Nem szegem meg szövetségemet, nem másítom meg, ami a számon kijött."
  },
  {
    "number": "36",
    "text": "Megesküdtem egykor szentségemre, és nem fogok hazudni Dávidnak:"
  },
  {
    "number": "37",
    "text": "Örökké lesz utódja, trónja előttem lesz, mint a nap,"
  },
  {
    "number": "38",
    "text": "megmarad örökre, mint a hold, a fellegek közt lakó igaz tanú. (Szela.)"
  },
  {
    "number": "39",
    "text": "Mégis eltaszítottad fölkentedet, megvetetted, és megharagudtál rá."
  },
  {
    "number": "40",
    "text": "Felbontottad a szolgáddal kötött szövetséget, porig aláztad koronáját."
  },
  {
    "number": "41",
    "text": "Mindenütt leromboltad kerítését, erős városait romba döntötted."
  },
  {
    "number": "42",
    "text": "Fosztogatja minden arra járó, csúffá lett szomszédai előtt."
  },
  {
    "number": "43",
    "text": "Fölemelted támadói jobbját, örömöt szereztél ellenségeinek."
  },
  {
    "number": "44",
    "text": "Még kardja élét is elvetted, hogy ne tudjon helytállni a harcban."
  },
  {
    "number": "45",
    "text": "Megfosztottad tisztaságától, trónját a földre döntötted."
  },
  {
    "number": "46",
    "text": "Megrövidítetted ifjúsága idejét, szégyennel borítottad el. (Szela.)"
  },
  {
    "number": "47",
    "text": "Miért rejtőzöl el oly soká,  Uram, miért lángol haragod, mint a tűz?"
  },
  {
    "number": "48",
    "text": "Gondold meg, hogy mit ér az életem, milyen mulandónak teremtettél minden embert!"
  },
  {
    "number": "49",
    "text": "Van-e olyan ember, aki életben maradhat, és nem lát halált, aki megmenekülhet a holtak hazájától? (Szela.)"
  },
  {
    "number": "50",
    "text": "Hol vannak, Uram, régi kegyelmes tetteid, hűséged, amelyet esküvel fogadtál Dávidnak?"
  },
  {
    "number": "51",
    "text": "Gondolj, Uram, szolgád gyalázatára, amit lelkemben szenvedek sok néptől!"
  },
  {
    "number": "52",
    "text": "Mert gyaláznak ellenségeid,  Uram, gyalázzák fölkented lába nyomát."
  },
  {
    "number": "53",
    "text": "Áldott legyen az  Úr mindörökké! Ámen, ámen!"
  }
]