[
  {
    "number": "1",
    "text": "Ászáf zsoltára. Ó, Isten! Pogányok törtek örökségedre, meggyalázták szent templomodat, romhalmazzá tették Jeruzsálemet."
  },
  {
    "number": "2",
    "text": "Szolgáid holttestét az ég madarainak adták eledelül, híveid testét a föld vadjainak."
  },
  {
    "number": "3",
    "text": "Úgy ontották vérüket Jeruzsálem körül, mint a vizet, és nem temette el őket senki."
  },
  {
    "number": "4",
    "text": "Csúffá lettünk szomszédaink előtt, környezetünk gúnyol és kinevet."
  },
  {
    "number": "5",
    "text": "Uram, meddig tart még haragod? Meddig lobog tűzként indulatod?"
  },
  {
    "number": "6",
    "text": "Töltsd ki lángoló haragodat a pogányokon, akik nem ismernek téged, az országokon, ahol nevedet nem hívják segítségül!"
  },
  {
    "number": "7",
    "text": "Mert megemésztették Jákóbot, és lakóhelyét elpusztították."
  },
  {
    "number": "8",
    "text": "Ne ródd fel nekünk az elődök bűneit, siess felénk irgalmasan, mert igen elesettek vagyunk!"
  },
  {
    "number": "9",
    "text": "Segíts meg bennünket, szabadító Istenünk, a te neved dicsőségéért! Ments meg minket, és nevedért bocsásd meg vétkeinket!"
  },
  {
    "number": "10",
    "text": "Ne mondhassák a pogányok: Hol van az ő Istenük? Legyen nyilvánvalóvá előttünk, hogy bosszút állsz a pogányokon szolgáid kiontott véréért!"
  },
  {
    "number": "11",
    "text": "Jusson eléd a foglyok sóhajtása, tartsd meg a halálraítélteket, mert hatalmas a te karod!"
  },
  {
    "number": "12",
    "text": "Hétszeresen fizesd vissza szomszédainknak a gyalázatot, amellyel téged illettek, Uram!"
  },
  {
    "number": "13",
    "text": "Mi pedig, a te néped, legelődnek nyája, örökké magasztalunk téged. Nemzedékről nemzedékre mondunk dicséretet neked."
  }
]