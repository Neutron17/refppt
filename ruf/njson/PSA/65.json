[
  {
    "number": "1",
    "text": "A karmesternek: Dávid zsoltáréneke."
  },
  {
    "number": "2",
    "text": "Téged illet a dicséret, ó, Isten, a Sionon! Neked teljesítik a fogadalmakat."
  },
  {
    "number": "3",
    "text": "Te hallgatod meg az imádságot, hozzád fordul minden ember."
  },
  {
    "number": "4",
    "text": "Erőt vettek rajtunk a bűnök, de te megbocsátod vétkeinket."
  },
  {
    "number": "5",
    "text": "Boldog, akit kiválasztasz, és közeledbe engedsz, hogy udvaraidban lakozzék. Hadd teljünk be házad javaival, templomod szentségével!"
  },
  {
    "number": "6",
    "text": "Félelmet keltve, de igazságosan válaszolsz nekünk, szabadító Istenünk! Benned bízik mindenki a föld széléig és a messzi tengereken,"
  },
  {
    "number": "7",
    "text": "aki hegyeket hoztál létre erőddel, és hatalmat öltöttél magadra,"
  },
  {
    "number": "8",
    "text": "lecsillapítottad a tengerek zúgását, hullámaik zúgását, a nemzetek háborgását."
  },
  {
    "number": "9",
    "text": "Ezért félnek jeleidtől még a föld határain lakók is. Kelet és nyugat tájait ujjongásra indítod."
  },
  {
    "number": "10",
    "text": "Gondoskodsz a földről, megöntözöd, nagyon meggazdagítod, Isten patakja tele van vízzel. Gabonával látod el az embereket, így gondoskodsz a földről."
  },
  {
    "number": "11",
    "text": "Barázdáit megitatod, göröngyeit elegyengeted, záporesővel porhanyítod, növényzetét megáldod."
  },
  {
    "number": "12",
    "text": "Megkoronázod az évet javaiddal, és nyomaidon bőség fakad."
  },
  {
    "number": "13",
    "text": "Legelők sarjadnak a pusztán, ujjongás övezi a halmokat."
  },
  {
    "number": "14",
    "text": "Nyájak lepik el a legelőket, a völgyeket gabona borítja, ujjonganak és énekelnek."
  }
]