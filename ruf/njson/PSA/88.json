[
  {
    "number": "1",
    "text": "Kórah fiainak zsoltáréneke. A karmesternek: A „Betegség” kezdetű ének dallamára éneklendő. Az ezráhi Hémán tanítókölteménye."
  },
  {
    "number": "2",
    "text": "Uram, szabadító Istenem, hozzád kiáltok éjjel-nappal."
  },
  {
    "number": "3",
    "text": "Jusson hozzád imádságom, figyelj esedezésemre!"
  },
  {
    "number": "4",
    "text": "Mert tele van bajokkal a lelkem, életem közel került a holtak hazájához."
  },
  {
    "number": "5",
    "text": "A sírba roskadók közé sorolnak, olyan lettem, mint egy erőtlen férfi."
  },
  {
    "number": "6",
    "text": "A halottak közé kerülök, mint azok, akik leterítve fekszenek a sírban, akikre nem gondolsz többé, és kikerültek a kezedből."
  },
  {
    "number": "7",
    "text": "A sír mélyére juttattál már, mélységes sötétségbe."
  },
  {
    "number": "8",
    "text": "Rám nehezedett haragod, örvényeid mind lehúznak engem. (Szela.)"
  },
  {
    "number": "9",
    "text": "Elszakítottad tőlem ismerőseimet, utálatossá tettél előttük. Fogoly vagyok, nem szabadulhatok,"
  },
  {
    "number": "10",
    "text": "szemem elbágyadt a nyomorúságtól. Hívtalak,  Uram, mindennap, kitártam feléd kezemet."
  },
  {
    "number": "11",
    "text": "Teszel-e csodát a halottakkal? Fölkelnek-e az árnyak, hogy magasztaljanak téged? (Szela.)"
  },
  {
    "number": "12",
    "text": "Beszélnek-e a sírban szeretetedről, hűségedről az enyészet helyén?"
  },
  {
    "number": "13",
    "text": "Ismeretesek-e csodáid a sötétségben, igazságod a feledés földjén?"
  },
  {
    "number": "14",
    "text": "De én hozzád fohászkodom,  Uram, már reggel hozzád száll imádságom."
  },
  {
    "number": "15",
    "text": "Miért taszítasz el engem,  Uram, miért rejted el orcádat előlem?"
  },
  {
    "number": "16",
    "text": "Nyomorult és beteg vagyok ifjúságom óta, rettegek tőled, tanácstalan vagyok."
  },
  {
    "number": "17",
    "text": "Rám zúdult izzó haragod, rettentő csapásaid megsemmisítenek."
  },
  {
    "number": "18",
    "text": "Körülvesznek mindennap, mint az árvíz, teljesen bekerítenek engem."
  },
  {
    "number": "19",
    "text": "Elszakítottad tőlem jó barátaimat, már csak a sötétség ismer engem."
  }
]