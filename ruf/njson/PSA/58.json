[
  {
    "number": "1",
    "text": "A karmesternek: A „Ne veszíts el” kezdetű ének dallamára. Dávid bizonyságtétele."
  },
  {
    "number": "2",
    "text": "Valóban igazat beszéltek, ti, hatalmasok, és pártatlanul ítélkeztek az emberek fölött?"
  },
  {
    "number": "3",
    "text": "Hiszen álnokságon jár az eszetek, arra törekedtek, hogy az országban erőszakkal érvényesüljetek."
  },
  {
    "number": "4",
    "text": "Pártütők a bűnösök, már amikor a világra jönnek, tévelygők a hazugok, amint megszületnek."
  },
  {
    "number": "5",
    "text": "Mérgük olyan, mint a kígyóméreg, olyanok, mint a süket vipera, amelynek oly tompa a füle,"
  },
  {
    "number": "6",
    "text": "hogy nem hallja a kígyóbűvölőt, a varázslásban jártas igézőt."
  },
  {
    "number": "7",
    "text": "Istenem, törd össze szájukban a fogakat! Zúzd össze,  Uram, az oroszlánok állkapcsát!"
  },
  {
    "number": "8",
    "text": "Tűnjenek el, mint a szétfolyó víz! Ha lőni akarnak, nyilaik legyenek tompák!"
  },
  {
    "number": "9",
    "text": "Járjanak úgy, mint a csiga, amely széjjelmállik, vagy mint az elvetélt magzat, amely nem látott napvilágot."
  },
  {
    "number": "10",
    "text": "Mielőtt tüske nőne cserjéteken, ragadja el a forgószél, akár élő, akár elszáradt."
  },
  {
    "number": "11",
    "text": "Örül az igaz, ha látja a megtorlást, lába a bűnösök vérében fürdik."
  },
  {
    "number": "12",
    "text": "Az emberek pedig ezt mondják: Mégis van az igaznak jutalma! Mégis van Isten, aki igazságot tesz a földön!"
  }
]