[
  {
    "number": "1",
    "text": "Dávid zsoltára. Uram, hallgasd meg imádságomat, figyelj könyörgésemre! Hallgass meg, mert hű és igaz vagy te!"
  },
  {
    "number": "2",
    "text": "Ne szállj perbe szolgáddal, hiszen egy élő sem igaz előtted!"
  },
  {
    "number": "3",
    "text": "Mert ellenség üldöz engem, földre tiporja életemet, sötétségbe taszít, mint a régen meghaltakat."
  },
  {
    "number": "4",
    "text": "Lelkem elcsüggedt bennem, szívem megdermedt bensőmben."
  },
  {
    "number": "5",
    "text": "Visszaemlékezem a régi napokra, végiggondolom minden tettedet, elmélkedem kezed alkotásain."
  },
  {
    "number": "6",
    "text": "Imádkozva nyújtom feléd kezem, lelkem utánad eped, mint a kiszikkadt föld. (Szela.)"
  },
  {
    "number": "7",
    "text": "Siess,  Uram, hallgass meg, mert odavan a lelkem. Ne rejtsd el orcádat előlem, mert olyan leszek, mint a sírba leszállók!"
  },
  {
    "number": "8",
    "text": "Hadd halljam minden reggel, hogy hűséges vagy, hiszen benned bízom! Ismertesd meg velem, melyik úton járjak, mert hozzád vágyódik lelkem."
  },
  {
    "number": "9",
    "text": "Ments meg ellenségeimtől,  Uram, nálad keresek oltalmat!"
  },
  {
    "number": "10",
    "text": "Taníts akaratod teljesítésére, mert te vagy Istenem! A te jó lelked vezéreljen az egyenes úton!"
  },
  {
    "number": "11",
    "text": "Tartsd meg életemet nevedért,  Uram, hozz ki engem a nyomorúságból a te igazságodért!"
  },
  {
    "number": "12",
    "text": "Némítsd el ellenségeimet a te hűségedért! Pusztítsd el azokat, akik életemre törnek, mert a te szolgád vagyok én!"
  }
]