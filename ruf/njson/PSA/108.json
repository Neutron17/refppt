[
  {
    "number": "1",
    "text": "Dávid zsoltáréneke."
  },
  {
    "number": "2",
    "text": "Kész a szívem arra, Istenem, hogy énekeljek és zengedezzek lelkesen!"
  },
  {
    "number": "3",
    "text": "Ébredj, lant és hárfa, hadd ébresszem a hajnalt!"
  },
  {
    "number": "4",
    "text": "Magasztallak,  Uram, a népek közt, zsoltárt zengek rólad a nemzetek közt."
  },
  {
    "number": "5",
    "text": "Mert szereteted az égig ér, hűséged a magas fellegekig."
  },
  {
    "number": "6",
    "text": "Magasztaljanak a mennyben, Istenem, dicsőítsenek az egész földön!"
  },
  {
    "number": "7",
    "text": "Segítsen jobbod, és hallgass meg minket, hogy megmenekülhessenek kedveltjeid!"
  },
  {
    "number": "8",
    "text": "Isten így szólt szentélyében: Örömmel adom örökségül Sikemet, és kiosztom a Szukkót-völgyet."
  },
  {
    "number": "9",
    "text": "Enyém Gileád, enyém Manassé, Efraim sisak a fejemen, Júda a kormánypálcám,"
  },
  {
    "number": "10",
    "text": "Móáb pedig a mosdómedencém; Edómra teszem sarumat, Filiszteán diadalmaskodom."
  },
  {
    "number": "11",
    "text": "Ki visz el az erős városba, ki vezet engem Edómba?"
  },
  {
    "number": "12",
    "text": "Csak te, Istenünk, noha elvetettél minket, te, Istenünk, bár nem jársz seregeinkkel!"
  },
  {
    "number": "13",
    "text": "Adj nekünk mégis segítséget az ellenség ellen, mert az emberi segítség mit sem ér!"
  },
  {
    "number": "14",
    "text": "Isten segítségével hatalmas dolgokat viszünk véghez, ellenségeinket ő tapossa el!"
  }
]