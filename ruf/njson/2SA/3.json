[
  {
    "number": "1",
    "text": "Hosszúra nyúlt a háború Saul háza és Dávid háza között. Dávid egyre jobban erősödött, Saul háza pedig egyre jobban gyengült."
  },
  {
    "number": "2",
    "text": "Dávidnak Hebrónban ezek a fiai születtek: elsőszülöttje Amnón volt, a jezréeli Ahínóam fia,"
  },
  {
    "number": "3",
    "text": "a második Kiláb, Abígajilnak, a karmeli Nábál volt feleségének a fia, a harmadik Absolon, Maaká fia, aki Gesúr királyának, Talmajnak a leánya volt,"
  },
  {
    "number": "4",
    "text": "a negyedik Adónijjá, Haggít fia, az ötödik Sefatjá, Abítál fia,"
  },
  {
    "number": "5",
    "text": "a hatodik Jitreám, Eglának, Dávid feleségének a fia. Ezek születtek Dávidnak Hebrónban."
  },
  {
    "number": "6",
    "text": "Míg a hadakozás tartott Saul háza és Dávid háza között, Abnér erősen kitartott Saul háza mellett."
  },
  {
    "number": "7",
    "text": "De volt Saulnak egy Ricpá nevű másodfelesége, aki Ajjá leánya volt. Egyszer ezt mondta Ísbóset Abnérnak: Miért mentél be apám másodfeleségéhez?!"
  },
  {
    "number": "8",
    "text": "Abnér nagyon megharagudott Ísbóset szavai miatt, és ezt mondta: Hát a júdai kutyák feje vagyok én? Én hűségesen bánok apádnak, Saulnak a háza népével, rokonságával és híveivel, téged sem engedtelek Dávid kezébe jutni, te meg számon kéred bűnömet ezzel az asszonnyal?"
  },
  {
    "number": "9",
    "text": "Úgy segítse meg az Isten Abnért most és ezután is, hogy én is aszerint cselekszem, amit esküvel megígért Dávidnak az  Úr:"
  },
  {
    "number": "10",
    "text": "Elveszem a királyságot Saul házától, és felállítom Dávid trónját Izráelben és Júdában Dántól Beérsebáig."
  },
  {
    "number": "11",
    "text": "Ísbóset semmit sem mert felelni Abnérnak, mert félt tőle."
  },
  {
    "number": "12",
    "text": "Követeket küldött azért Abnér Dávidhoz, hogy ezt mondják a nevében: Kié az ország? Köss velem szövetséget, én is veled leszek, és hozzád fordítom egész Izráelt."
  },
  {
    "number": "13",
    "text": "Dávid ezt felelte: Jó, én szövetséget kötök veled. De egy dolgot kérek tőled: nem jelenhetsz meg előttem, ha el nem hozod Míkalt, Saul leányát, amikor eljössz, és megjelensz előttem."
  },
  {
    "number": "14",
    "text": "Majd követeket küldött Dávid Ísbósethez, Saul fiához ezzel az üzenettel: Add ki nekem a feleségemet, Míkalt, akit száz filiszteus előbőrével jegyeztem el!"
  },
  {
    "number": "15",
    "text": "Ísbóset elküldött érte, és elvette Paltíéltól, a férjétől, Lajis fiától."
  },
  {
    "number": "16",
    "text": "Vele ment a férje is Bahurímig, egyre csak siratva őt. Ott aztán ezt mondta neki Abnér: Eredj haza! Ő pedig hazatért."
  },
  {
    "number": "17",
    "text": "Azután megbeszélést tartott Abnér Izráel véneivel, és ezt mondta: Már korábban is azt akartátok, hogy Dávid legyen a királyotok."
  },
  {
    "number": "18",
    "text": "Most azért cselekedjetek! Hiszen az  Úr mondta Dávidnak: Szolgámnak, Dávidnak a kezével szabadítom meg népemet, Izráelt a filiszteusoknak és minden ellenségének a hatalmából."
  },
  {
    "number": "19",
    "text": "Azután a benjáminiakkal is beszélt Abnér. Majd elment Abnér Hebrónba, hogy Dáviddal is megbeszélje mindazt, amit Izráel és Benjámin egész háza jónak látott."
  },
  {
    "number": "20",
    "text": "Amikor Abnér húsz emberével együtt megérkezett Dávidhoz Hebrónba, lakomát rendezett Dávid Abnérnak és embereinek."
  },
  {
    "number": "21",
    "text": "Abnér ezt mondta Dávidnak: Elindulok és elmegyek, hogy idegyűjtsem egész Izráelt az én uram, királyom elé. Kössenek veled szövetséget, és légy király mindenütt, ahol csak kívánod. Ezzel elbocsátotta Dávid Abnért, és ő elment békével."
  },
  {
    "number": "22",
    "text": "Amikor Dávid szolgái meg Jóáb megjöttek a portyából, sok zsákmányt hozva magukkal, Abnér már nem volt Dávidnál Hebrónban, mert elbocsátotta őt, és elment békével."
  },
  {
    "number": "23",
    "text": "Amikor Jóáb és egész serege megérkezett, jelentették Jóábnak: Abnér, Nér fia itt járt a királynál, de ő elbocsátotta, és elment békével."
  },
  {
    "number": "24",
    "text": "Jóáb bement a királyhoz, és megkérdezte: Mit tettél? Hiszen itt járt nálad Abnér! Miért bocsátottad el, hogy nyugodtan elmenjen?!"
  },
  {
    "number": "25",
    "text": "Ismerheted Abnért, Nér fiát! Csak azért jött ide, hogy rászedjen, hogy kiismerje hadmozdulataidat, és mindent megtudjon, amit tenni akarsz."
  },
  {
    "number": "26",
    "text": "Ezzel Jóáb kiment Dávidtól. De követeket küldött Abnér után, akik a Szirá-kúttól visszahozták őt. Dávid azonban nem tudott erről."
  },
  {
    "number": "27",
    "text": "Amikor Abnér visszatért Hebrónba, Jóáb félrevonta őt a kapuban, mintha titokban akarna vele beszélni, és ott hasba döfte. Így halt meg Aszáélnak, Jóáb testvérének a véréért."
  },
  {
    "number": "28",
    "text": "Amikor ezt Dávid később meghallotta, kijelentette: Örökre ártatlan vagyok az  Úr előtt országommal együtt Abnér, Nér fia vérének a kiontásában."
  },
  {
    "number": "29",
    "text": "Szálljon ez Jóáb fejére és egész családjára: ne fogyjon ki Jóáb házából a folyásos, a kiütéses, a mankón járó, a fegyverrel legyilkolt és a kenyérben szűkölködő!"
  },
  {
    "number": "30",
    "text": "Azért gyilkolta meg Abnért Jóáb és testvére, Abísaj, mert az harc közben megölte testvérüket, Aszáélt Gibeónban."
  },
  {
    "number": "31",
    "text": "Akkor Dávid ezt parancsolta Jóábnak és az egész hadinépnek: Szaggassátok meg a ruhátokat, öltözzetek zsákruhába, és gyászoljátok Abnért! Dávid király pedig ott ment a halottvivők mögött."
  },
  {
    "number": "32",
    "text": "Így temették el Abnért Hebrónban. A király hangosan sírt Abnér sírjánál, és sírt az egész hadinép is."
  },
  {
    "number": "33",
    "text": "A király ezzel az énekkel siratta el Abnért:  Milyen gyalázatos halál jutott Abnérnak!"
  },
  {
    "number": "34",
    "text": "Nem volt megkötve kezed, lábad nem volt bilincsbe verve:  úgy estél el, mint akit álnok emberek ejtettek el. Ekkor még jobban siratta őt az egész nép."
  },
  {
    "number": "35",
    "text": "Még aznap eljött az egész nép, hogy étellel erősítsék Dávidot. Dávid azonban megesküdött: Úgy segítsen Isten most és ezután is, hogy napnyugtáig nem eszem sem kenyeret, sem semmi mást!"
  },
  {
    "number": "36",
    "text": "Amikor megtudta ezt az egész nép, helyeselte, ahogyan helyeselte az egész nép mindazt, amit a király tett."
  },
  {
    "number": "37",
    "text": "És megértette az egész nép, egész Izráel, hogy nem volt köze a királynak Abnér, Nér fia meggyilkolásához."
  },
  {
    "number": "38",
    "text": "A király ezt mondta szolgáinak: Tudjátok meg, hogy ma nagy fejedelem esett el Izráelben!"
  },
  {
    "number": "39",
    "text": "Én ugyan már fölkent király vagyok, de gyenge; ezek az emberek, Cerújá fiai hatalmasabbak nálam. De megfizet az  Úr a gonosztevőnek a maga gonoszsága szerint!"
  }
]