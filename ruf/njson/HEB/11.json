[
  {
    "number": "1",
    "text": "A hit pedig a remélt dolgokban való bizalom, és a nem látható dolgok létéről való meggyőződés."
  },
  {
    "number": "2",
    "text": "Ennek a hitnek az alapján nyertek Istentől jó tanúbizonyságot a régiek."
  },
  {
    "number": "3",
    "text": "Hit által értjük meg, hogy a világokat Isten szava alkotta, úgyhogy a nem láthatókból állt elő a látható."
  },
  {
    "number": "4",
    "text": "Hit által ajánlott fel Ábel értékesebb áldozatot Istennek, mint Kain, és hit által nyert bizonyságot arról, hogy ő igaz, mert Isten bizonyságot tett áldozati ajándékairól, úgyhogy hite által még holta után is beszél."
  },
  {
    "number": "5",
    "text": "Hit által ragadtatott el Énók, hogy ne lásson halált, és nem találták meg, mivel elragadta őt Isten. Elragadtatása előtt azonban bizonyságot nyert arról, hogy Isten szemében kedves."
  },
  {
    "number": "6",
    "text": "Hit nélkül pedig senki sem lehet kedves Isten előtt, mert aki az Istenhez járul, annak hinnie kell, hogy ő van, és megjutalmazza azokat, akik őt keresik."
  },
  {
    "number": "7",
    "text": "Hit által kapott kijelentést Nóé azokról a dolgokról, amelyeket még nem láthatott, és Istent félve és tisztelve készítette el a bárkát háza népe megmentésére. E hite által ítélte el a világot, és a hitből való igazság örökösévé lett."
  },
  {
    "number": "8",
    "text": "Hit által engedelmeskedett Ábrahám, amikor elhívta Isten, hogy induljon el arra a helyre, amelyet örökségül fog kapni. És elindult, nem tudva, hova megy."
  },
  {
    "number": "9",
    "text": "Hit által költözött át az ígéret földjére, mint idegenbe, és sátrakban lakott Izsákkal és Jákóbbal, ugyanannak az ígéretnek az örököseivel."
  },
  {
    "number": "10",
    "text": "Mert várta azt a várost, amelynek szilárd alapja van, amelynek tervezője és alkotója az Isten."
  },
  {
    "number": "11",
    "text": "Hit által kapott erőt arra is, hogy a meddő Sárával nemzetséget alapítson, noha már idős volt, minthogy hűnek tartotta azt, aki az ígéretet tette."
  },
  {
    "number": "12",
    "text": "Ezért attól az egy embertől, aki már közel volt a halálhoz, származtak olyan sokan, mint az ég csillagai és mint a tenger partján a föveny, amely megszámlálhatatlan."
  },
  {
    "number": "13",
    "text": "Hitben haltak meg ezek mind, anélkül, hogy beteljesültek volna rajtuk az ígéretek. Csak távolról látták és üdvözölték azokat, és vallást tettek arról, hogy idegenek és jövevények a földön."
  },
  {
    "number": "14",
    "text": "Mert akik így beszélnek, jelét adják annak, hogy hazát keresnek."
  },
  {
    "number": "15",
    "text": "És ha arra a hazára gondoltak volna, amelyből kijöttek, lett volna alkalmuk visszatérni."
  },
  {
    "number": "16",
    "text": "Így azonban jobb haza után vágyakoztak, mégpedig mennyei után. Ezért nem szégyelli Isten, hogy őt Istenüknek nevezzék, mert számukra várost készített."
  },
  {
    "number": "17",
    "text": "Hit által ajánlotta fel Ábrahám Izsákot, amikor Isten próbára tette, és egyszülött fiát vitte áldozatul az, aki az ígéreteket kapta,"
  },
  {
    "number": "18",
    "text": "akinek megmondatott: „Aki Izsáktól származik, azt fogják utódodnak nevezni.”"
  },
  {
    "number": "19",
    "text": "Azt gondolta ugyanis, hogy Isten képes őt a halottak közül is feltámasztani. Ezért vissza is kapta őt, aki így a feltámadás példájává lett."
  },
  {
    "number": "20",
    "text": "Hit által áldotta meg Izsák is a jövőre nézve Jákóbot és Ézsaut."
  },
  {
    "number": "21",
    "text": "Hit által áldotta meg a haldokló Jákób József mindegyik fiát, és botja végére hajolva imádkozott."
  },
  {
    "number": "22",
    "text": "Hit által gondolt József élete végén Izráel fiainak kivonulására, és rendelkezett temetése felől."
  },
  {
    "number": "23",
    "text": "Hit által rejtegették Mózest születése után három hónapig szülei, mert látták, hogy szép a gyermek, és nem féltek a király parancsától."
  },
  {
    "number": "24",
    "text": "Hit által tiltakozott Mózes, amikor felnőtt, hogy a fáraó lánya fiának mondják."
  },
  {
    "number": "25",
    "text": "Mert inkább vállalta Isten népével együtt a szenvedést, mint a bűn ideig-óráig való gyönyörűségét,"
  },
  {
    "number": "26",
    "text": "mivel többre becsülte Egyiptom kincseinél a Krisztusért való gyalázatot, mert a megjutalmazásra tekintett."
  },
  {
    "number": "27",
    "text": "Hit által hagyta el Egyiptomot, nem félt a király haragjától, hanem kitartott, mint aki látja a láthatatlan Istent."
  },
  {
    "number": "28",
    "text": "Hit által rendelte el a páskát és a vérrel való meghintést, hogy a pusztító ne érintse elsőszülötteiket."
  },
  {
    "number": "29",
    "text": "Hit által keltek át a Vörös-tengeren, mint valami szárazföldön, és amikor ezt az egyiptomiak is megpróbálták, elmerültek."
  },
  {
    "number": "30",
    "text": "Hit által omlottak le Jerikó kőfalai, miután körüljárták azokat hét napon át."
  },
  {
    "number": "31",
    "text": "Hit által nem veszett el Ráháb, a parázna nő az engedetlenekkel együtt, amikor a kémeket békességgel befogadta."
  },
  {
    "number": "32",
    "text": "És mit mondjak még? Hiszen kifogynék az időből, ha szólnék Gedeonról, Bárákról, Sámsonról, Jeftéről, Dávidról, Sámuelről és a prófétákról."
  },
  {
    "number": "33",
    "text": "Ezek hit által országokat győztek le, igazságot szolgáltattak, ígéreteket nyertek el, oroszlánok száját tömték be,"
  },
  {
    "number": "34",
    "text": "tűz erejét oltották ki, kard élétől menekültek meg, betegségből épültek fel, háborúban lettek hősökké, idegenek seregeit futamították meg."
  },
  {
    "number": "35",
    "text": "Asszonyok feltámadás révén visszakapták halottaikat. Másokat viszont megkínoztak, akik nem fogadták el a szabadulást, hogy dicsőségesebb feltámadásban legyen részük."
  },
  {
    "number": "36",
    "text": "Ismét mások megszégyenítések és megkorbácsolások próbáját állták ki, sőt még bilincseket és börtönt is."
  },
  {
    "number": "37",
    "text": "Megkövezték, szétfűrészelték, kardélre hányták őket; juhok és kecskék bőrében bujdostak nélkülözve, nyomorogva, gyötrődve azok,"
  },
  {
    "number": "38",
    "text": "akikre nem volt méltó a világ; bolyongtak pusztákban és hegyeken, barlangokban és a föld hasadékaiban."
  },
  {
    "number": "39",
    "text": "És mindezeken, noha hit által Istentől jó tanúbizonyságot nyertek, nem teljesült be az ígéret,"
  },
  {
    "number": "40",
    "text": "mert Isten számunkra valami különbről gondoskodott, hogy ők ne nélkülünk jussanak el a teljességre."
  }
]