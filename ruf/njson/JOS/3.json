[
  {
    "number": "1",
    "text": "Józsué másnap korán reggel fölkelt, útnak indultak Sittímből, és eljutottak a Jordánhoz – ő meg Izráel fiai mindnyájan. Ott táboroztak, mielőtt átkeltek volna."
  },
  {
    "number": "2",
    "text": "Három nap múlva végigmentek az elöljárók a táboron,"
  },
  {
    "number": "3",
    "text": "és megparancsolták a népnek: Ha látjátok, hogy a lévita papok fölemelik Isteneteknek, az  Úrnak szövetségládáját, akkor kerekedjetek föl ti is, és menjetek utána!"
  },
  {
    "number": "4",
    "text": "De maradjon mintegy kétezer könyök távolság köztetek és közte; ne menjetek túl közel hozzá! Így tudjátok majd, melyik úton kell mennetek, hiszen nem jártatok még soha ezen az úton."
  },
  {
    "number": "5",
    "text": "Józsué ezt mondta a népnek: Szenteljétek meg magatokat, mert holnap csodákat tesz köztetek az  Úr."
  },
  {
    "number": "6",
    "text": "A papoknak pedig ezt mondta Józsué: Emeljétek föl a szövetség ládáját, és vonuljatok a nép előtt! Fölemelték tehát a szövetség ládáját, és mentek a nép előtt."
  },
  {
    "number": "7",
    "text": "Az  Úr pedig ezt mondta Józsuénak: A mai naptól kezdve naggyá teszlek téged egész Izráel szemében, hadd tudják meg, hogy veled leszek, ahogyan Mózessel is vele voltam."
  },
  {
    "number": "8",
    "text": "Parancsold meg azért a szövetség ládáját vivő papoknak: Amikor odaértek a Jordán vizéhez, álljatok bele a Jordánba!"
  },
  {
    "number": "9",
    "text": "Azután ezt mondta Józsué Izráel fiainak: Jöjjetek ide, és hallgassátok meg Isteneteknek, az  Úrnak beszédét!"
  },
  {
    "number": "10",
    "text": "Ebből tudjátok meg, hogy az élő Isten van köztetek – mondta Józsué –, és hogy ő valóban elűzi előletek a kánaániakat, a hettitákat, a hivvieket, a perizzieket, a girgásiakat, az emóriakat és a jebúsziakat:"
  },
  {
    "number": "11",
    "text": "íme, az egész föld Urának a szövetségládája átmegy előttetek a Jordánon!"
  },
  {
    "number": "12",
    "text": "Most tehát válasszatok ki tizenkét férfit Izráel törzseiből, törzsenként egyet-egyet."
  },
  {
    "number": "13",
    "text": "És mihelyt a Jordán vizét érinti a papok lába, akik az  Úrnak, az egész föld Urának a ládáját viszik, a Jordán vize kettéválik, a felülről lefelé folyó víz pedig megáll, akár egy gát."
  },
  {
    "number": "14",
    "text": "Akkor fölkerekedett sátraiból a nép, hogy átkeljen a Jordánon. A papok vitték a szövetség ládáját a nép előtt."
  },
  {
    "number": "15",
    "text": "A Jordán medre pedig aratás idején mindvégig egészen tele volt. Amint a ládát vivők megérkeztek a Jordánhoz, és a ládát vivő papok lába a folyó szélén beleért a vízbe,"
  },
  {
    "number": "16",
    "text": "egyszerre csak megállt a fölülről lefelé folyó víz, feltornyosult egy nagy szakaszon, akár egy gát, Ádámnál, annál a városnál, amely Cáretán mellett volt, az Arábá-tenger, azaz a Sós-tenger felé folyó víz pedig teljesen különvált. Így kelt át a nép Jerikóval szemben."
  },
  {
    "number": "17",
    "text": "Az  Úr szövetségládáját vivő papok ott álltak szilárdan a Jordán száraz medrében. Egész Izráel átkelt, és mindaddig száraz volt a folyómeder, amíg az egész nép mindenestül át nem kelt a Jordánon."
  }
]