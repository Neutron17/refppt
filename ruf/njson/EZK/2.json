[
  {
    "number": "1",
    "text": "Ezt mondta nekem: Emberfia, állj a lábadra, beszélni akarok veled!"
  },
  {
    "number": "2",
    "text": "Miközben beszélt, lélek áradt belém, talpra állított, én pedig hallottam, hogy beszél hozzám."
  },
  {
    "number": "3",
    "text": "Ezt mondta nekem: Emberfia, elküldelek téged Izráel fiaihoz, a lázadó néphez, amely fellázadt ellenem. Hűtlenek voltak hozzám ők is, őseik is egészen a mai napig."
  },
  {
    "number": "4",
    "text": "A makacs és konok szívű fiakhoz küldelek. Mondd nekik: Így szól az én Uram, az  Úr!..."
  },
  {
    "number": "5",
    "text": "Akár hallgatnak rá, akár nem törődnek vele – hiszen engedetlen nép ez –, majd megtudják, hogy próféta volt közöttük."
  },
  {
    "number": "6",
    "text": "Te pedig, emberfia, ne félj tőlük, beszédüktől se félj! Ha csalán és tövis szurkál is téged, ha skorpiók közt ülsz is, akkor se félj beszédüktől, ne rettegj tőlük, hiszen engedetlen nép ez."
  },
  {
    "number": "7",
    "text": "Hirdesd nekik az én igéimet, akár hallgatnak rá, akár nem törődnek vele; hiszen engedetlen nép ez!"
  },
  {
    "number": "8",
    "text": "Te pedig, emberfia, hallgasd meg, amit mondok neked! Ne légy engedetlen, mint ez az engedetlen nép! Nyisd ki a szád, és edd meg, amit adok neked!"
  },
  {
    "number": "9",
    "text": "Láttam, hogy egy kéz nyúlt felém, és egy irattekercs volt benne."
  },
  {
    "number": "10",
    "text": "Kiterítette előttem, és az tele volt írva mindkét oldalán. Siratóének, sóhaj meg jajszó volt ráírva."
  }
]