[
  {
    "number": "1",
    "text": "Történt egy idő múlva, búzaaratás idején, hogy meglátogatta Sámson a feleségét; egy kecskegidát is vitt neki magával. Ezt mondta: Be akarok menni a feleségemhez, a szobájába. De az asszony apja nem engedte be."
  },
  {
    "number": "2",
    "text": "Ezt mondta az apja: Én már azt gondoltam, hogy végképp meggyűlölted őt, ezért hozzáadtam a vőfélyedhez. De a húga még nála is szebb: legyen ő a tied helyette!"
  },
  {
    "number": "3",
    "text": "Sámson azonban így felelt nekik: Ez egyszer nem én leszek a hibás, ha rosszat teszek a filiszteusokkal."
  },
  {
    "number": "4",
    "text": "Azzal elment Sámson, összefogott háromszáz rókát, majd csóvákat készített, és farkaikat egymásnak fordítva csóvát kötött a párba állított rókák farkai közé."
  },
  {
    "number": "5",
    "text": "Majd meggyújtotta a csóvákat, és ráhajtotta a rókákat a filiszteusok gabonaföldjére. Így gyújtotta fel a kévéket és a lábon álló gabonát, sőt a szőlőket és az olajligeteket is."
  },
  {
    "number": "6",
    "text": "Ekkor azt kérdezték a filiszteusok: Ki tette ezt? És mondták: Sámson, a timnai ember veje, mert elvette tőle a feleségét, és a vőfélyéhez adta. Felvonultak azért a filiszteusok, és megégették az asszonyt és az apját."
  },
  {
    "number": "7",
    "text": "De Sámson azt mondta nekik: Ha ti ezt tettétek, én sem nyugszom addig, amíg bosszút nem állok rajtatok!"
  },
  {
    "number": "8",
    "text": "És hatalmas csapásokkal agyba-főbe verte őket. Azután elment, és az étámi sziklahasadékban vert tanyát."
  },
  {
    "number": "9",
    "text": "A filiszteusok felvonultak, tábort ütöttek Júdában, és ellepték Lehít."
  },
  {
    "number": "10",
    "text": "A júdaiak megkérdezték: Miért vonultatok föl ellenünk? Azok így feleltek: Azért vonultunk föl, hogy megkötözzük Sámsont, és úgy bánjunk vele, ahogyan ő bánt mivelünk."
  },
  {
    "number": "11",
    "text": "Ekkor odament háromezer júdai ember az étámi sziklahasadékhoz, és ezt mondták Sámsonnak: Nem tudod, hogy a filiszteusok uralkodnak rajtunk? Miért tetted ezt velünk? De ő így felelt nekik: Ahogyan ők bántak velem, én is úgy bántam velük."
  },
  {
    "number": "12",
    "text": "Akkor azt mondták neki: Azért jöttünk ide, hogy megkötözzünk, és a filiszteusok kezébe adjunk. Sámson ezt mondta nekik: Esküdjetek meg, hogy nem vertek agyon!"
  },
  {
    "number": "13",
    "text": "Azok így feleltek neki: Nem! Csak jól megkötözünk, és a kezükbe adunk, de semmi esetre sem ölünk meg. Azzal megkötözték két új kötéllel, és elvitték a szikláról."
  },
  {
    "number": "14",
    "text": "Amikor Lehíbe ért, a filiszteusok ujjongva mentek eléje. De megszállta az  Úr lelke, és olyanná lettek karján a kötelek, mint a tűz égette lenfonál, úgyhogy a béklyók lefoszlottak a kezéről."
  },
  {
    "number": "15",
    "text": "Talált egy még ki sem száradt szamárállcsontot, utánanyúlt, felkapta, és agyonvert vele ezer embert."
  },
  {
    "number": "16",
    "text": "És azt mondta:  Szamár állcsontjával vágtam köztük rendet,  szamár állcsontjával vertem agyon ezret!"
  },
  {
    "number": "17",
    "text": "Amikor ezt elmondta, eldobta kezéből az állcsontot, és elnevezte azt a helyet Rámat-Lehínek."
  },
  {
    "number": "18",
    "text": "De nagyon megszomjazott, és így kiáltott az  Úrhoz: Te ilyen nagy szabadítást vittél végbe szolgád által; most mégis szomjan kell halnom, vagy a körülmetéletlenek kezébe kell esnem?!"
  },
  {
    "number": "19",
    "text": "Akkor Isten kettéhasította azt a mélyedést, amely Lehíben van, és víz fakadt belőle. Ő pedig ivott, életereje visszatért, és feléledt. Ezért nevezik azt Kóré-forrásnak; ott van az Lehíben még ma is."
  },
  {
    "number": "20",
    "text": "Sámson húsz esztendeig volt Izráel bírája a filiszteusok idejében."
  }
]