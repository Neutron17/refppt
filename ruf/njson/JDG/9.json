[
  {
    "number": "1",
    "text": "Abímelek, Jerubbaal fia elment Sikembe anyja testvéreihez, és így szólt hozzájuk meg az egész nemzetséghez, amelyhez anyja családja tartozott:"
  },
  {
    "number": "2",
    "text": "Mondjátok el ezt Sikem valamennyi polgárának: Mi jobb nektek? Az, ha hetven ember, Jerubbaal összes fia uralkodik rajtatok, vagy az, ha egyetlen ember uralkodik rajtatok? Emlékezzetek csak arra, hogy én a ti húsotok és véretek vagyok!"
  },
  {
    "number": "3",
    "text": "Amikor anyja testvérei mindezeket elmondták róla Sikem valamennyi polgárának, azoknak a szíve Abímelek felé hajlott, mert ezt mondták: Testvérünk ő!"
  },
  {
    "number": "4",
    "text": "Adtak hát neki hetven ezüstöt Baal-Berít templomából, Abímelek pedig ezen haszontalan és hitvány embereket bérelt fel, hogy kövessék őt."
  },
  {
    "number": "5",
    "text": "Majd elment apja házához Ofrába, és meggyilkolta testvéreit, Jerubbaal fiait, hetven férfit egy kövön. De Jótám, Jerubbaal legkisebb fia megmenekült, mert elbújt."
  },
  {
    "number": "6",
    "text": "Ezután összegyűltek Sikem polgárai meg a fellegvár összes lakója, elmentek, és királlyá tették Abímeleket a sikemi cserfánál, az emlékoszlop mellett."
  },
  {
    "number": "7",
    "text": "Amikor hírül adták ezt Jótámnak, elment, megállt a Garizím-hegy csúcsán, és harsány hangon kiáltva ezt mondta nekik: Sikem polgárai, hallgassatok rám, hogy Isten is hallgasson rátok!"
  },
  {
    "number": "8",
    "text": "Elmentek egyszer a fák, hogy királyt kenjenek föl maguknak. Mondták az olajfának: Légy a mi királyunk!"
  },
  {
    "number": "9",
    "text": "De az olajfa ezt mondta nekik: Talán elvesztettem olajomat, amelyért tisztelnek istenek és emberek, hogy menjek hajladozni a fák fölött?"
  },
  {
    "number": "10",
    "text": "Ekkor a fügefának mondták a fák: Jöjj te, és légy a királyunk!"
  },
  {
    "number": "11",
    "text": "De a fügefa azt mondta nekik: Talán elvesztettem édességemet meg pompás gyümölcsömet, hogy menjek hajladozni a fák fölött?"
  },
  {
    "number": "12",
    "text": "Ekkor a szőlőnek mondták a fák: Jöjj te, és légy a királyunk!"
  },
  {
    "number": "13",
    "text": "De a szőlő ezt mondta nekik: Talán elvesztettem mustomat, amely örömre derít isteneket és embereket, hogy menjek hajladozni a fák fölött?"
  },
  {
    "number": "14",
    "text": "Végül a tüskebokornak mondták mind a fák: Jöjj te, és légy a királyunk!"
  },
  {
    "number": "15",
    "text": "A tüskebokor azt mondta a fáknak: Ha igazán királyotokká akartok engem kenni, gyertek, húzódjatok árnyékomba; mert ha nem úgy lesz, akkor tűz csap ki a tüskebokorból, és megemészti a Libánon cédrusait!"
  },
  {
    "number": "16",
    "text": "Ti most igaz módon és feddhetetlenül jártatok-e el, amikor királlyá tettétek Abímeleket, helyesen bántatok-e Jerubbaallal és háza népével, és úgy bántatok-e vele, ahogyan megérdemelte?"
  },
  {
    "number": "17",
    "text": "Hiszen értetek harcolt apám, sőt az életét is kockára tette, amikor kimentett benneteket Midján kezéből."
  },
  {
    "number": "18",
    "text": "Ti pedig most fölkeltetek apám háza népe ellen, legyilkoltátok fiait, hetven férfit egy kövön, és királlyá tettétek Sikem polgárai fölött Abímeleket, a szolgálóleánya fiát, mert ő a ti testvéretek!"
  },
  {
    "number": "19",
    "text": "Ha tehát most igaz módon és feddhetetlenül bántatok Jerubbaallal és háza népével, akkor örüljetek Abímeleknek, és örüljön ő is nektek!"
  },
  {
    "number": "20",
    "text": "De ha nem, akkor tűz fog kicsapni Abímelekből, és megemészti Sikem polgárait meg a fellegvár lakóit, és tűz fog kicsapni Sikem polgáraiból meg a fellegvár lakóiból, és megemészti Abímeleket!"
  },
  {
    "number": "21",
    "text": "Ezután elmenekült Jótám, és futva ment Beérbe. Ott telepedett le, mert félt a testvérétől, Abímelektől."
  },
  {
    "number": "22",
    "text": "Abímelek három évig volt Izráel fejedelme."
  },
  {
    "number": "23",
    "text": "De Isten egy gonosz lelket küldött Abímelek és Sikem polgárai közé, ezért Sikem polgárai hűtlenek lettek Abímelekhez."
  },
  {
    "number": "24",
    "text": "Így torolta meg Isten a Jerubbaal hetven fián elkövetett erőszakot, és így hárította vérüket testvérükre, Abímelekre, aki meggyilkolta őket, meg Sikem polgáraira, akik támogatták őt testvérei meggyilkolásában."
  },
  {
    "number": "25",
    "text": "Sikem polgárai lesben álltak a hegytetőkön, és kiraboltak mindenkit, aki elment mellettük az úton. Ezt hírül adták Abímeleknek."
  },
  {
    "number": "26",
    "text": "Azután eljött Gaal, Ebed fia testvéreivel együtt, és Sikembe költözött. Sikem polgárai megbíztak benne."
  },
  {
    "number": "27",
    "text": "Amikor kimentek a mezőre, leszüretelték a szőlőjüket, kitaposták, és örömünnepet tartottak; bementek Istenük házába, ettek, ittak, és ócsárolták Abímeleket."
  },
  {
    "number": "28",
    "text": "Gaal, Ebed fia ezt mondta: Ki ez az Abímelek, hogy mi, sikemiek szolgáljunk neki?! Hiszen ez a Jerubbaal fia, Zebul meg a helytartója! Szolgáljátok inkább Sikem atyjának, Hamórnak az embereit! Miért szolgáljuk mi őt?"
  },
  {
    "number": "29",
    "text": "Volna csak az én kezemben ez a nép, majd elkergetném Abímeleket! Megüzenném annak az Abímeleknek: Szedd össze a seregedet, és állj ki ellenem!"
  },
  {
    "number": "30",
    "text": "Amikor meghallotta Zebul, a város parancsnoka Gaalnak, Ebed fiának a szavait, haragra lobbant."
  },
  {
    "number": "31",
    "text": "Követeket küldött Abímelekhez Tormába ezzel az üzenettel: Gaal, Ebed fia és testvérei Sikembe jöttek, és ellened lázítják a várost."
  },
  {
    "number": "32",
    "text": "Indulj el tehát éjszaka seregeddel együtt, és állj lesbe a mezőn!"
  },
  {
    "number": "33",
    "text": "Reggel pedig, mihelyt fölkel a nap, törj rá azonnal a városra! Mikor azután Gaal és a serege kivonul ellened, bánj el vele úgy, ahogy tőled telik!"
  },
  {
    "number": "34",
    "text": "Abímelek elindult éjszaka egész seregével, és lesbe álltak Sikem ellen négy csapatban."
  },
  {
    "number": "35",
    "text": "Amikor Gaal, Ebed fia kivonult és fölállt a város kapuja előtt, Abímelek is elindult a leshelyről seregével együtt."
  },
  {
    "number": "36",
    "text": "Amint Gaal meglátta a sereget, azt mondta Zebulnak: Nézd! Egy sereg vonul le a hegytetőkről! Zebul azonban ezt mondta neki: A hegyek árnyékát nézed embereknek."
  },
  {
    "number": "37",
    "text": "De Gaal megint csak így szólt: Nézd! Egy sereg vonul erre az ország közepe felől, egy másik csapat pedig a Jóslás Tölgye felől jön."
  },
  {
    "number": "38",
    "text": "Akkor ezt mondta neki Zebul: Hol van most az a nagy szád, amellyel így beszéltél: Ki az az Abímelek, hogy szolgáljunk neki? Ez az a nép, amelyet lebecsültél. Most hát vonulj ki ellene, és ütközz meg vele!"
  },
  {
    "number": "39",
    "text": "Gaal kivonult Sikem polgárai élén, és megütközött Abímelekkel."
  },
  {
    "number": "40",
    "text": "De megfutamodott, Abímelek pedig üldözőbe vette. Sokan hullottak el halálra sebzetten a kapu bejáratáig."
  },
  {
    "number": "41",
    "text": "Abímelek Arúmában maradt, Zebul pedig elűzte Gaalt és testvéreit, nem maradhattak Sikemben."
  },
  {
    "number": "42",
    "text": "Másnap azután a nép kiment a mezőre. Ezt hírül vitték Abímeleknek,"
  },
  {
    "number": "43",
    "text": "ő pedig összeszedte a seregét, három csapatra osztotta, és lesbe állt a mezőn. Amikor látta, hogy a nép kijött a városból, rájuk támadt, és legyilkolta őket."
  },
  {
    "number": "44",
    "text": "Abímelek ugyanis előretört a vele levő csapatokkal, és elállta a városkapu bejáratát. A másik két csapat pedig rátört mindazokra, akik a mezőn voltak, és legyilkolta őket."
  },
  {
    "number": "45",
    "text": "Abímelek egész nap harcolt a város ellen, és elfoglalta a várost. A benne levő népet fölkoncolta, a várost pedig lerombolta, és bevetette sóval."
  },
  {
    "number": "46",
    "text": "Amikor meghallották ezt Sikem fellegvárának a polgárai, mindnyájan Él-Berít templomának belső termébe menekültek."
  },
  {
    "number": "47",
    "text": "De hírül adták Abímeleknek, hogy Sikem fellegvárának a polgárai mind együtt vannak."
  },
  {
    "number": "48",
    "text": "Abímelek fölment a Calmón-hegyre egész seregével. Fejszét vett Abímelek a kezébe, levágott egy faágat, fölvette, a vállára tette, és azt mondta a seregének: Láttátok, hogy mit csináltam; hamar tegyetek ti is így!"
  },
  {
    "number": "49",
    "text": "Vágott tehát a seregből is mindenki egy-egy ágat magának, azután követték Abímeleket. A fát lerakták a belső terem mellett, és felgyújtották vele a nagytermet. Minden ember meghalt Sikem fellegvárában, mintegy ezer férfi és nő."
  },
  {
    "number": "50",
    "text": "Abímelek azután Tébéc alá vonult, megostromolta Tébécet, és elfoglalta."
  },
  {
    "number": "51",
    "text": "A város közepén volt egy erős fellegvár. Oda menekült minden férfi és nő, a város valamennyi polgára, és magukra zárták azt. Azután fölmentek a fellegvár tetejére."
  },
  {
    "number": "52",
    "text": "Amikor Abímelek eljutott a fellegvárig, megtámadta azt. Már közel volt a fellegvár bejáratához, és fel akarta gyújtani."
  },
  {
    "number": "53",
    "text": "Akkor egy asszony egy kézimalomból való követ dobott Abímelek fejére, amely bezúzta a koponyáját."
  },
  {
    "number": "54",
    "text": "Ő gyorsan odakiáltott fegyverhordozó legényének: Ránts kardot, és ölj meg, hogy ne mondhassák rólam: Asszony gyilkolta meg! A legénye keresztülszúrta, és ő meghalt."
  },
  {
    "number": "55",
    "text": "Amikor az izráeliek látták, hogy Abímelek meghalt, mindnyájan hazamentek."
  },
  {
    "number": "56",
    "text": "Így fizetett meg Isten Abímeleknek azért a gonoszságáért, amelyet apja ellen követett el, amikor meggyilkolta hetven testvérét."
  },
  {
    "number": "57",
    "text": "A sikemiek fejére is visszahárította Isten minden gonoszságukat, és beteljesedett rajtuk Jótámnak, Jerubbaal fiának az átka."
  }
]