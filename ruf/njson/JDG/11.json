[
  {
    "number": "1",
    "text": "A gileádi Jefte erős vitéz volt, egy parázna nőnek volt a fia. Jeftét Gileád nemzette."
  },
  {
    "number": "2",
    "text": "De azután a felesége is szült fiakat Gileádnak, és amikor feleségének a fiai felnőttek, elűzték Jeftét, és ezt mondták neki: Nem kapsz örökséget apánk házából, mert más asszony fia vagy."
  },
  {
    "number": "3",
    "text": "Jefte elmenekült testvérei elől, és Tób földjén telepedett le. Gyülevész népség verődött Jefte köré, és együtt portyáztak vele."
  },
  {
    "number": "4",
    "text": "Néhány nap múlva az ammóniak megkezdték a harcot Izráel ellen."
  },
  {
    "number": "5",
    "text": "Amikor megkezdődött a harc az ammóniak és Izráel között, elmentek Gileád vénei, hogy elhozzák Jeftét Tób földjéről."
  },
  {
    "number": "6",
    "text": "Ezt mondták Jeftének: Jöjj, légy a vezérünk, és harcoljunk az ammóniak ellen!"
  },
  {
    "number": "7",
    "text": "De Jefte ezt mondta Gileád véneinek: Hiszen ti gyűlöltök engem, és kiűztetek apám házából! Miért jöttetek most hozzám, amikor bajban vagytok?"
  },
  {
    "number": "8",
    "text": "Gileád vénei ezt felelték Jeftének: Éppen azért fordultunk most hozzád. Jöjj velünk, és harcolj az ammóniak ellen, azután légy nekünk, Gileád minden lakójának a feje!"
  },
  {
    "number": "9",
    "text": "Jefte ezt mondta Gileád véneinek: Ha visszavisztek engem, hogy harcoljak az ammóniak ellen, és ha az  Úr hatalmamba adja őket, akkor én akarok lenni a vezetőtök."
  },
  {
    "number": "10",
    "text": "Gileád vénei azt felelték Jeftének: Az  Úr legyen a tanú közöttünk: úgy fogunk tenni, ahogyan mondod."
  },
  {
    "number": "11",
    "text": "Akkor elment Jefte Gileád véneivel. A nép pedig a maga fejévé és vezérévé tette őt. Jefte pedig mindezt elmondta az  Úr színe előtt Micpában."
  },
  {
    "number": "12",
    "text": "Jefte követeket küldött az ammóniak királyához ezzel az üzenettel: Mi dolgunk van nekünk egymással? Miért vonultál föl ellenem, hogy megtámadd az országomat?"
  },
  {
    "number": "13",
    "text": "Az ammóniak királya azt felelte Jefte követeinek: Azért, mert elvette Izráel az én földemet az Arnóntól a Jabbókig és a Jordánig, amikor kijött Egyiptomból. Most tehát, ha békét akarsz, add vissza azt!"
  },
  {
    "number": "14",
    "text": "Jefte ismét követeket küldött az ammóniak királyához,"
  },
  {
    "number": "15",
    "text": "és azt üzente neki: Így szól Jefte: Nem vette el Izráel se Móáb földjét, se az ammóniak földjét."
  },
  {
    "number": "16",
    "text": "Hiszen amikor Izráel kijött Egyiptomból, a pusztában vándorolt a Vörös-tengerig, és elérkezett Kádésba."
  },
  {
    "number": "17",
    "text": "Izráel akkor követeket küldött Edóm királyához ezzel az üzenettel: Szeretnék átvonulni országodon. De nem hallgatott rá Edóm királya. Móáb királyához is elküldött, de az sem engedte ezt meg. Ezért kellett Izráelnek Kádésban maradnia."
  },
  {
    "number": "18",
    "text": "Azután tovább vándorolt a pusztában, megkerülte Edóm országát és Móáb országát, így érkezett el napkelet felől Móáb országához, és tábort ütött az Arnónon túl. Nem lépték át Móáb határát, mert Móáb határa az Arnón."
  },
  {
    "number": "19",
    "text": "Ekkor követeket küldött Izráel Szíhónhoz, az emóriak királyához, Hesbón királyához, és ezt üzente neki Izráel: Szeretnék átvonulni országodon a magam helyére!"
  },
  {
    "number": "20",
    "text": "De Szíhón nem hitte el, hogy Izráel csak át akar vonulni a határán, ezért összegyűjtötte Szíhón egész hadinépét, tábort ütött Jahacnál, és megütközött Izráellel."
  },
  {
    "number": "21",
    "text": "Izráel Istene, az  Úr Izráel kezébe adta Szíhónt és egész hadinépét, és megverték őket. Így vette birtokba Izráel azoknak az emóriaknak az egész földjét, akik azon a földön laktak."
  },
  {
    "number": "22",
    "text": "Birtokba vették az emóriak egész területét az Arnóntól a Jabbókig és a pusztától a Jordánig."
  },
  {
    "number": "23",
    "text": "Azért ha az  Úr, Izráel Istene maga űzte ki az emóriakat népe, Izráel elől, te akarod azt birtokba venni?"
  },
  {
    "number": "24",
    "text": "Nem úgy van-e, hogy amit birtokul adott neked a te istened, Kemós, az a te birtokod? Mi pedig birtokoljuk mindazoknak a földjét, akiket a mi Istenünk, az  Úr űzött ki előlünk."
  },
  {
    "number": "25",
    "text": "Talán te különb vagy Báláknál, Cippór fiánál, Móáb királyánál? Mert-e ő perbe szállni Izráellel, mert-e harcolni ellene?"
  },
  {
    "number": "26",
    "text": "Háromszáz évig lakott Izráel Hesbónban és falvaiban, Aróérban és falvaiban meg az Arnón menti városokban, miért nem akartátok akkoriban elvenni azokat?"
  },
  {
    "number": "27",
    "text": "Én tehát nem vétettem ellened. Te akarsz rosszat tenni velem azzal, hogy háborút indítottál ellenem. Az  Úr, a bíró ítéljen ma Izráel fiai és Ammón fiai között!"
  },
  {
    "number": "28",
    "text": "De az ammóniak királya nem hallgatott arra az üzenetre, amelyet Jefte küldött neki."
  },
  {
    "number": "29",
    "text": "Ekkor az  Úr lelke szállt Jeftére, és ő átvonult Gileádon és Manassén, majd átvonult Gileád-Micpén, és Gileád-Micpéből vonult az ammóniak ellen."
  },
  {
    "number": "30",
    "text": "Fogadalmat tett Jefte az  Úrnak, és ezt mondta: Ha valóban kezembe adod az ammóniakat,"
  },
  {
    "number": "31",
    "text": "akkor bárki is jön ki elém a házam ajtaján, amikor épségben visszatérek az ammóniaktól, az  Úré lesz az, feláldozom égőáldozatul."
  },
  {
    "number": "32",
    "text": "Fölvonult Jefte az ammóniak ellen, és megütközött velük. Az  Úr pedig a kezébe adta őket."
  },
  {
    "number": "33",
    "text": "Verte őket Aróértól fogva a Minnítbe vezető útig, húsz városon keresztül egészen Ábél-Kerámímig. Igen nagy vereség volt ez. Így kellett megalázkodniuk az ammóniaknak Izráel fiai előtt."
  },
  {
    "number": "34",
    "text": "Amikor Jefte megérkezett Micpába a házához, éppen a leánya jött ki eléje dobolva és táncolva. Csak ez az egyetlen gyermeke volt, nem volt rajta kívül se fia, se leánya."
  },
  {
    "number": "35",
    "text": "Amikor meglátta őt, megszaggatta a ruháját, és ezt mondta: Ó, leányom! Porba sújtottál, szerencsétlenné tettél! Mert én magam adtam szavamat az  Úrnak, és nem vonhatom vissza."
  },
  {
    "number": "36",
    "text": "A leány így felelt neki: Apám, ha szavadat adtad az  Úrnak, tedd velem azt, amit kimondtál! Hiszen megengedte az  Úr, hogy bosszút állj ellenségeiden, az ammóniakon."
  },
  {
    "number": "37",
    "text": "Majd ezt mondta apjának: Csak arra az egyre kérlek, ne bánts engem két hónapig: hadd menjek el a hegyek közé elsiratni a szüzességemet barátnőimmel!"
  },
  {
    "number": "38",
    "text": "Az apja azt felelte: Menj! És elbocsátotta két hónapra. Az pedig elment a barátnőivel elsiratni szüzességét a hegyek között."
  },
  {
    "number": "39",
    "text": "Két hónap múlva visszatért apjához, az pedig megtette vele azt, amit megfogadott. A leány soha nem hált férfival. Azóta vált szokássá Izráelben,"
  },
  {
    "number": "40",
    "text": "hogy évről évre elmennek Izráel leányai, és megéneklik a gileádi Jefte leányát, évente négy napig."
  }
]