[
  {
    "number": "1",
    "text": "Élt Efraim hegyvidékén egy Míká nevű ember."
  },
  {
    "number": "2",
    "text": "Ez azt mondta egyszer az anyjának: Az az ezeregyszáz ezüst, amit elvettek tőled, és ami miatt átkot mondtál a fülem hallatára is, az az ezüst nálam van, én vettem el. Az anyja ezt mondta: Áldjon meg az  Úr, fiam!"
  },
  {
    "number": "3",
    "text": "Amikor visszaadta anyjának az ezeregyszáz ezüstöt, ezt mondta az anyja: Ezt az ezüstöt én arra szántam, hogy az  Úrnak szentelem a fiamért: készítsenek belőle faragott és öntött bálványszobrot. Most azért visszaadom neked."
  },
  {
    "number": "4",
    "text": "De a fiú újból visszaadta az ezüstöt anyjának. Ekkor az anyja fogott kétszáz ezüstöt, odaadta az ötvösnek, az pedig faragott és öntött bálványszobrot készített belőle. Ez Míká házába került."
  },
  {
    "number": "5",
    "text": "Ennek a Míkának volt egy házi szentélye. Készíttetett éfódot és házibálványt, egyik fiát pedig felavatta, és az lett a papja."
  },
  {
    "number": "6",
    "text": "Abban az időben nem volt király Izráelben: mindenki azt csinálta, ami neki tetszett."
  },
  {
    "number": "7",
    "text": "Élt egy ifjú a júdai Betlehemben, Júda nemzetségében, aki lévita volt, de jövevényként ott tartózkodott."
  },
  {
    "number": "8",
    "text": "Ez a férfi elindult a júdai Betlehem városából, hogy jövevényként letelepedjen ott, ahol majd alkalmas helyet talál. Így jutott el vándorlása közben Efraim hegyvidékére, Míká házához."
  },
  {
    "number": "9",
    "text": "Míká megkérdezte tőle: Honnan jössz? Az így felelt neki: Lévita vagyok, a júdai Betlehemből; megyek, míg alkalmas helyet találok, ahol jövevényként letelepedhetek."
  },
  {
    "number": "10",
    "text": "Ekkor Míká azt mondta neki: Maradj nálam, légy atyám és papom! Én pedig adok neked évi tíz ezüstöt, egy rend ruhát és élelmet. A lévita beleegyezett,"
  },
  {
    "number": "11",
    "text": "úgy döntött, hogy ott marad annál az embernél. Az pedig úgy bánt vele, mintha a saját fia volna."
  },
  {
    "number": "12",
    "text": "Míká felavatta a lévitát. Így az ifjú a papja lett, és Míká házában élt."
  },
  {
    "number": "13",
    "text": "Míká pedig ezt mondta: Most már tudom, hogy jót fog velem tenni az  Úr, mert egy lévita lett a papom."
  }
]