[
  {
    "number": "1",
    "text": "Abímelek után fölkelt Izráel megszabadítására az issakárbeli Tólá, Dódó fiának, Púának a fia. Sámírban, Efraim hegyvidékén lakott."
  },
  {
    "number": "2",
    "text": "Huszonhárom évig volt Izráel bírája. Azután meghalt, és eltemették Sámírban."
  },
  {
    "number": "3",
    "text": "Őutána a gileádi Jáír következett, és huszonkét évig volt Izráel bírája."
  },
  {
    "number": "4",
    "text": "Volt neki harminc fia, akik harminc szamárcsikón jártak. Volt harminc városuk Gileád földjén, amelyeket Jáír sátorfalvainak neveznek még ma is."
  },
  {
    "number": "5",
    "text": "Azután meghalt Jáír, és eltemették Kámónban."
  },
  {
    "number": "6",
    "text": "Izráel fiai ismét azt tették, amit rossznak lát az  Úr, mert a Baalokat és az Astartékat, Arám, Szidón, Móáb meg az ammóniak és a filiszteusok isteneit tisztelték. Az  Urat pedig elhagyták, és nem tisztelték."
  },
  {
    "number": "7",
    "text": "Ezért fellángolt az  Úr haragja Izráel ellen, és kiszolgáltatta őket a filiszteusoknak meg az ammóniaknak."
  },
  {
    "number": "8",
    "text": "Ezek nyomorgatták és gyötörték Izráel fiait abban az időben tizennyolc éven át, mindazokat az izráelieket, akik a Jordánon túl, az emóriak földjén, Gileádban laktak."
  },
  {
    "number": "9",
    "text": "Az ammóniak már a Jordánon is átkeltek, hogy Júdával, Benjáminnal és Efraim házával is harcoljanak; Izráel tehát igen szorongatott helyzetbe került."
  },
  {
    "number": "10",
    "text": "Ekkor így kiáltottak az  Úrhoz segítségért Izráel fiai: Vétkeztünk ellened, mert elhagytuk Istenünket, és a Baalokat tiszteltük."
  },
  {
    "number": "11",
    "text": "Az  Úr pedig ezt mondta Izráel fiainak: Vajon Egyiptomból, az emóriaktól, az ammóniaktól, a filiszteusoktól"
  },
  {
    "number": "12",
    "text": "vagy a szidóniaktól, Amáléktól és Máóntól nem én szabadítottalak-e meg benneteket, amikor sanyargattak titeket, és énhozzám kiáltottatok segítségért?"
  },
  {
    "number": "13",
    "text": "Ti mégis elhagytatok engem, és más isteneket tiszteltetek. Ezért nem szabadítalak meg többé benneteket!"
  },
  {
    "number": "14",
    "text": "Menjetek, és kiáltsatok segítségért azokhoz az istenekhez, akiket választottatok, szabadítsanak meg benneteket azok a szükség idején!"
  },
  {
    "number": "15",
    "text": "Izráel fiai ekkor azt mondták az  Úrnak: Vétkeztünk. Tégy velünk bármit, ahogy jónak látod, csak ments most meg bennünket!"
  },
  {
    "number": "16",
    "text": "Majd eltávolították maguk közül az idegen isteneket, és újra az  Urat tisztelték. Az  Úr pedig megelégelte Izráel nyomorúságát."
  },
  {
    "number": "17",
    "text": "Ekkor fegyverbe szólították az ammóniakat, és azok tábort ütöttek Gileádban. Összegyülekeztek Izráel fiai is, és Micpában ütöttek tábort."
  },
  {
    "number": "18",
    "text": "A nép és Gileád vezérei azt kérdezték egymástól: Ki az az ember, aki harcba mer szállni az ammóniakkal? Az lesz a feje Gileád összes lakójának!"
  }
]