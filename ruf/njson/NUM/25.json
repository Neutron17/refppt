[
  {
    "number": "1",
    "text": "Amikor Izráel Sittímben tartózkodott, elkezdett a nép paráználkodni Móáb leányaival,"
  },
  {
    "number": "2",
    "text": "mert ezek meghívták a népet isteneik áldozati lakomáira. A nép velük evett, és leborulva imádta azok isteneit,"
  },
  {
    "number": "3",
    "text": "és odaszegődött Izráel Baal-Peórhoz. De haragra gerjedt az  Úr Izráel ellen,"
  },
  {
    "number": "4",
    "text": "és ezt mondta az  Úr Mózesnek: Fogasd el a nép minden főemberét, és akasztasd fel őket fényes nappal az  Úr előtt, hogy elforduljon Izráelről az  Úr izzó haragja."
  },
  {
    "number": "5",
    "text": "Mózes tehát ezt mondta Izráel bíráinak: Gyilkolja le mindenki a maga emberei közül azokat, akik Baal-Peórhoz szegődtek!"
  },
  {
    "number": "6",
    "text": "Éppen akkor jött egy izráeli férfi, aki egy midjáni nőt hozott testvéreihez Mózes szeme láttára, meg Izráel egész közösségének a szeme láttára, amikor azok a kijelentés sátrának a bejárata előtt sírtak."
  },
  {
    "number": "7",
    "text": "Amikor meglátta ezt Fineás, Áron főpap fiának, Eleázárnak a fia, kilépett a közösség soraiból, dárdát fogott a kezébe,"
  },
  {
    "number": "8",
    "text": "bement az izráeli férfi után a sátor belsejébe, és hasba szúrta mindkettőjüket: az izráeli embert és azt a nőt is. Ezzel elhárult a csapás Izráel fiairól."
  },
  {
    "number": "9",
    "text": "Huszonnégyezer halottja lett a csapásnak."
  },
  {
    "number": "10",
    "text": "Azután így beszélt Mózeshez az  Úr:"
  },
  {
    "number": "11",
    "text": "Fineás, Áron főpap fiának, Eleázárnak a fia elfordította haragomat Izráel fiairól, amikor felindulásomnak megfelelően bánt velük, s ezért nem semmisítettem meg Izráel fiait felindulásomban."
  },
  {
    "number": "12",
    "text": "Mondd meg tehát: Íme, az én békességem szövetségével ajándékozom meg őt:"
  },
  {
    "number": "13",
    "text": "Övé és utódaié lesz a papság szövetsége örökre, mert haragra indult Istenéért, és engesztelést végzett Izráel fiaiért."
  },
  {
    "number": "14",
    "text": "Annak a megölt izráeli férfinak a neve, akit a midjáni nővel együtt öltek meg, Zimrí volt, Szálú fia, Simeon egyik nagycsaládjának a fejedelme."
  },
  {
    "number": "15",
    "text": "A megölt midjáni nő neve pedig Kozbí volt, annak a Cúrnak a leánya, aki a midjáni törzsek egyik nagycsaládjának a feje volt."
  },
  {
    "number": "16",
    "text": "Azután így beszélt Mózeshez az  Úr:"
  },
  {
    "number": "17",
    "text": "Támadjátok meg a midjániakat, és pusztítsátok őket,"
  },
  {
    "number": "18",
    "text": "mert ők is ellenetek támadtak, amikor aljas tervet eszeltek ki ellenetek Peór révén és húguk, Kozbí, a midjáni fejedelem leánya révén, akit megöltek a Peór miatt támadt csapás napján."
  },
  {
    "number": "19",
    "text": "A csapás után a következők történtek:"
  }
]