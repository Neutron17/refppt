[
  {
    "number": "1",
    "text": "Azután így beszélt Mózeshez az  Úr:"
  },
  {
    "number": "2",
    "text": "Szólj Izráel fiaihoz, és mondd meg nekik: Ha egy férfi vagy nő különleges fogadalmat tesz, názírfogadalmat, vagyis az  Úrnak szenteli magát,"
  },
  {
    "number": "3",
    "text": "tartózkodjék a bortól és egyéb részegítő italtól, ne igyék borból vagy egyéb részegítő italból készített ecetet, semmilyen más, szőlőből készült italt se igyék, és ne egyék se friss, se szárított szőlőt."
  },
  {
    "number": "4",
    "text": "Názírsága egész ideje alatt semmi olyat se egyék, ami szőlőtőről való, még a magját vagy a héját se."
  },
  {
    "number": "5",
    "text": "Názírfogadalmának egész ideje alatt ne érje borotva a fejét. Míg le nem telnek azok a napok, amelyekre az  Úrnak szentelte magát, szent legyen, hagyja szabadon nőni hajfürtjeit."
  },
  {
    "number": "6",
    "text": "Ne menjen be halotthoz az idő alatt, amelyre az  Úrnak szentelte magát."
  },
  {
    "number": "7",
    "text": "Ne tegye magát tisztátalanná se apjával, se anyjával, se fivérével, se nővérével, ha közben meghalnának, mert Istennek szentelt haj van a fején."
  },
  {
    "number": "8",
    "text": "Názírsága egész idején az  Úrnak legyen szentelve."
  },
  {
    "number": "9",
    "text": "Ha pedig valaki hirtelen és váratlanul meghal az otthonában, és tisztátalanná teszi a megszentelt fejét, akkor vágja le a haját tisztulása napján, a hetedik napon nyírja meg azt."
  },
  {
    "number": "10",
    "text": "A nyolcadik napon pedig vigyen el két gerlét vagy két galambot a paphoz, a kijelentés sátrának bejáratához."
  },
  {
    "number": "11",
    "text": "Készítse el a pap az egyiket vétekáldozatul, a másikat pedig égőáldozatul, és végezzen érte engesztelést, mert vétekbe esett a holttest miatt. Így szentelje meg újból a fejét azon a napon."
  },
  {
    "number": "12",
    "text": "Szentelje magát újból az  Úrnak názírsága idejére, és vigyen egy egyéves bárányt jóvátételi áldozatul. Az előző napok pedig nem számítanak, mert tisztátalanná vált a názír feje."
  },
  {
    "number": "13",
    "text": "Ez a názír törvénye: Amikor letelik názírságának az ideje, vezessék a kijelentés sátrának bejáratához."
  },
  {
    "number": "14",
    "text": "Mutassa be áldozatát az  Úrnak: egy egyéves hibátlan hím bárányt égőáldozatul, egy egyéves hibátlan nőstény bárányt vétekáldozatul, egy hibátlan kost békeáldozatul,"
  },
  {
    "number": "15",
    "text": "egy kosár kovásztalan kenyeret, finomlisztből olajjal gyúrt lepényeket és olajjal megkent kovásztalan lángosokat a hozzájuk tartozó ételáldozatokkal és italáldozatokkal együtt."
  },
  {
    "number": "16",
    "text": "Mutassa be a pap az  Úr színe előtt, és készítse el a názír vétekáldozatát és égőáldozatát."
  },
  {
    "number": "17",
    "text": "A kost is készítse el békeáldozatul az  Úrnak a kosár kovásztalan kenyérrel együtt. Készítse el a pap az ahhoz tartozó ételáldozatot és italáldozatot is."
  },
  {
    "number": "18",
    "text": "A názír pedig nyírja le megszentelt hajkoronáját a kijelentés sátrának bejáratánál, azután fogja megszentelt hajkoronáját, és tegye azt a tűzre, amelyen a békeáldozat van."
  },
  {
    "number": "19",
    "text": "Fogja a pap a kos megfőtt lapockáját, egy kovásztalan lepényt a kosárból meg egy kovásztalan lángost, tegye a názír tenyerébe, miután a názír lenyírta megszentelt hajkoronáját,"
  },
  {
    "number": "20",
    "text": "és mutassa fel azokat a pap felmutatott áldozatul az  Úr színe előtt. A papé az szent adományként, a felmutatott áldozati szegyen és felajánlott combon kívül. Azután a názír ismét ihat bort."
  },
  {
    "number": "21",
    "text": "Ez a törvénye a názírnak, aki fogadalmat tett. Az  Úrnak szóló áldozat ez hajkoronájáért, azon kívül, amire telik neki. Úgy kell a názírság törvényét megtartania, ahogyan a fogadalmat tette."
  },
  {
    "number": "22",
    "text": "Azután így beszélt Mózeshez az  Úr:"
  },
  {
    "number": "23",
    "text": "Mondd meg Áronnak és fiainak: Így áldjátok meg Izráel fiait, ezt mondjátok nekik:"
  },
  {
    "number": "24",
    "text": "Áldjon meg téged az  Úr, és őrizzen meg téged!"
  },
  {
    "number": "25",
    "text": "Ragyogtassa rád orcáját az  Úr, és könyörüljön rajtad!"
  },
  {
    "number": "26",
    "text": "Fordítsa feléd orcáját az  Úr, és adjon neked békességet!"
  },
  {
    "number": "27",
    "text": "Így mondják ki a nevemet Izráel fiai felett, és én megáldom őket."
  }
]