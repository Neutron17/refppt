[
  {
    "number": "1",
    "text": "Krisztus szelídségével és gyöngédségével kérlek titeket én, Pál, aki – némelyek szerint – szemtől szemben ugyan alázatos vagyok közöttetek, de távollétemben erélyes vagyok hozzátok;"
  },
  {
    "number": "2",
    "text": "kérlek, ne kényszerítsetek arra, hogy ottlétemkor erélyes legyek, mert úgy gondolom, bátran felléphetnék azokkal szemben, akik úgy vélekednek, hogy mi test szerint élünk."
  },
  {
    "number": "3",
    "text": "Mert testben élünk, de nem test szerint hadakozunk;"
  },
  {
    "number": "4",
    "text": "hadakozásunk fegyverei ugyanis nem testiek, hanem erősek az Isten kezében erődítmények lerombolására."
  },
  {
    "number": "5",
    "text": "Ezekkel rombolunk le minden okoskodást és minden magaslatot, amelyet az Isten ismeretével szemben emeltek, és foglyul ejtünk minden gondolatot a Krisztus iránti engedelmességre,"
  },
  {
    "number": "6",
    "text": "és készek vagyunk megbüntetni minden engedetlenséget, ha ti teljesen engedelmesek lesztek."
  },
  {
    "number": "7",
    "text": "Arra nézzetek, ami a szemetek előtt van! Ha valaki meg van győződve arról, hogy Krisztusé, azt is gondolja meg önmagában, hogy amint ő Krisztusé, ugyanúgy mi is."
  },
  {
    "number": "8",
    "text": "Mert ha kissé túlozva dicsekszem is a hatalmunkkal, amelyet az Úr építésetekre, és nem rombolásotokra adott, nem szégyenülök meg,"
  },
  {
    "number": "9",
    "text": "nem akarva azt a látszatot kelteni, mintha levelemmel csak fenyegetnélek titeket."
  },
  {
    "number": "10",
    "text": "Mert levelei, mondják, súlyosak és kemények ugyan, de testi megjelenése erőtlen, és beszéde szánalmas."
  },
  {
    "number": "11",
    "text": "Azt pedig gondolja meg az ilyen ember, hogy amilyenek vagyunk a távollétünkben írt levelünk szavaiban, olyanok leszünk ottlétünkkor tetteinkben is."
  },
  {
    "number": "12",
    "text": "Mert nem mernénk magunkat azokhoz számítani vagy hasonlítani, akik önmagukat ajánlják, mivel ők önmagukhoz mérik és hasonlítják önmagukat, és így esztelennek bizonyulnak."
  },
  {
    "number": "13",
    "text": "Mi azonban nem mérték nélkül, hanem annak a határnak a mértéke szerint dicsekszünk, amelyet Isten szabott ki nekünk mértékül, hogy eljussunk hozzátok is."
  },
  {
    "number": "14",
    "text": "Mert mi nem mentünk túl a nekünk kiszabott határon, mint akik nem jutnak el hozzátok; hiszen hozzátok is eljutottunk Krisztus evangéliumával."
  },
  {
    "number": "15",
    "text": "Nem mérték nélkül, mások fáradozásával dicsekszünk, de reméljük, hogy hitetek megnövekedésével naggyá leszünk közöttetek a mi munkaterületünkön."
  },
  {
    "number": "16",
    "text": "Ennélfogva a rajtatok túl eső területeken is hirdetjük az evangéliumot, de nem dicsekszünk olyan munkával, amelyet másutt már elvégeztek."
  },
  {
    "number": "17",
    "text": "Aki pedig dicsekszik, az Úrral dicsekedjék,"
  },
  {
    "number": "18",
    "text": "mert nem az a megbízható ember, aki önmagát ajánlja, hanem az, akit az Úr ajánl."
  }
]