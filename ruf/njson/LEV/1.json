[
  {
    "number": "1",
    "text": "Szólította Mózest az  Úr, és így beszélt hozzá a kijelentés sátrából:"
  },
  {
    "number": "2",
    "text": "Szólj Izráel fiaihoz, és mondd meg nekik: Ha közületek valaki áldozatot akar bemutatni az  Úrnak, akkor háziállatot: marhát vagy juhfélét mutassatok be áldozatul."
  },
  {
    "number": "3",
    "text": "Ha marhát akar áldozni égőáldozatul, hibátlan hímet mutasson be. Vigye azt a kijelentés sátrának a bejáratához, hogy kedvesen fogadja tőle az  Úr."
  },
  {
    "number": "4",
    "text": "Tegye a kezét az égőáldozat fejére, hogy az kedves fogadtatásban részesüljön és engesztelést szerezzen."
  },
  {
    "number": "5",
    "text": "Majd vágja le a marhát az  Úr színe előtt. Áron fiai, a papok pedig mutassák be áldozatul a vért: hintsék a vért körös-körül az oltárra, amely a kijelentés sátrának bejáratánál van."
  },
  {
    "number": "6",
    "text": "Azután nyúzza meg az égőáldozatot, és vágja föl darabjaira,"
  },
  {
    "number": "7",
    "text": "Áron pap fiai pedig gyújtsanak tüzet az oltáron, rakjanak fát a tűzre,"
  },
  {
    "number": "8",
    "text": "majd Áron fiai, a papok tegyék oda sorjában a darabokat a fejjel és a hájjal együtt az oltár tüzében a fára,"
  },
  {
    "number": "9",
    "text": "a belét és lábszárait azonban mossák meg vízben. Füstölögtesse el a pap az egészet az oltáron: égőáldozat ez, kedves illatú tűzáldozat az  Úrnak."
  },
  {
    "number": "10",
    "text": "Ha juhfélét: bárányt vagy kecskét akar adni égőáldozatul, hibátlan hímet mutasson be."
  },
  {
    "number": "11",
    "text": "Vágja le az oltár északi oldalánál az  Úr színe előtt, Áron fiai, a papok pedig hintsék annak a vérét körös-körül az oltárra."
  },
  {
    "number": "12",
    "text": "Azután vágja föl darabjaira, majd a fejével és a hájával együtt tegye oda azokat a pap sorjában az oltár tüzében a fára,"
  },
  {
    "number": "13",
    "text": "a belet és a lábszárakat azonban mossák meg vízben. Mutassa be a pap áldozatul az egészet, és füstölögtesse el az oltáron: égőáldozat ez, kedves illatú tűzáldozat az  Úrnak."
  },
  {
    "number": "14",
    "text": "Ha pedig madarat akar égőáldozatul bemutatni az  Úrnak, akkor gerlét vagy galambot mutasson be áldozatul."
  },
  {
    "number": "15",
    "text": "Vigye oda azt a pap az oltárhoz, tépje le a fejét, azután füstölögtesse el az oltáron. A vérét nyomja ki az oltár peremére,"
  },
  {
    "number": "16",
    "text": "a begyét tartalmával együtt távolítsa el, és dobja az oltár keleti oldalára, a hamu gyűjtőhelyére."
  },
  {
    "number": "17",
    "text": "Hasítsa be a szárnyait, de ne szakítsa le, és füstölögtesse el a pap a madarat az oltáron, a tűzre rakott fán: égőáldozat ez, kedves illatú tűzáldozat az  Úrnak."
  }
]