[
  {
    "number": "1",
    "text": "Azután így beszélt Mózeshez és Áronhoz az  Úr:"
  },
  {
    "number": "2",
    "text": "Ha egy embernek a bőrén daganat, var vagy fehér folt támad, és poklos kiütés lesz belőle a bőrén, akkor vigyék el Áron paphoz vagy a fiai közül valamelyik paphoz."
  },
  {
    "number": "3",
    "text": "Nézze meg a pap a bőrén levő kiütést, és ha a szőr a kiütésben kifehéredett, és a kiütés felülete bemélyed a bőrébe, akkor az poklos kiütés. Ha ezt látja a pap, mondja ki, hogy tisztátalan."
  },
  {
    "number": "4",
    "text": "Ha fehér folt van a bőrén, de a felülete nem mélyed bele a bőrébe, és a szőre sem fehéredett ki, akkor különítse el a pap a kiütéses embert hét napig."
  },
  {
    "number": "5",
    "text": "A hetedik napon nézze meg a pap, és ha úgy látja, hogy a kiütés megállapodott, és nem terjedt tovább a kiütés a bőrön, akkor különítse el a pap másodszor is hét napig."
  },
  {
    "number": "6",
    "text": "A hetedik napon nézze meg a pap másodszor is, és ha a kiütés elhalványodott, és nem terjedt tovább a kiütés a bőrön, akkor mondja ki a pap, hogy tiszta, csak varasodás az. Mossa ki a ruháit, és tiszta lesz."
  },
  {
    "number": "7",
    "text": "De ha a varasodás mégiscsak továbbterjed a bőrön, miután megmutatta magát a papnak azért, hogy tisztának mondják, akkor mutassa meg magát újból a papnak."
  },
  {
    "number": "8",
    "text": "Ha a pap úgy látja, hogy a varasodás továbbterjedt a bőrön, akkor mondja ki a pap, hogy tisztátalan: poklosság az."
  },
  {
    "number": "9",
    "text": "Ha poklos kiütés támad egy emberen, vigyék el a paphoz."
  },
  {
    "number": "10",
    "text": "Ha a pap úgy látja, hogy fehér daganat van a bőrön, és amiatt a szőr kifehéredett, a daganatban pedig vadhús van,"
  },
  {
    "number": "11",
    "text": "akkor idült poklosság az a bőrén; mondja ki tehát a pap, hogy tisztátalan. Ne is különítse el, mert tisztátalan."
  },
  {
    "number": "12",
    "text": "De ha annyira fejlődik a poklosság a bőrön, hogy egészen elborítja a poklosság a kiütésesnek a bőrét tetőtől talpig, bárhol nézi is a pap,"
  },
  {
    "number": "13",
    "text": "ha tehát úgy látja a pap, hogy egészen elborította a poklosság annak a testét, akkor mondja ki, hogy tiszta az a kiütéses. Tiszta, mert egészen kifehéredett."
  },
  {
    "number": "14",
    "text": "Csak amikor vadhús mutatkozik rajta, akkor tisztátalan."
  },
  {
    "number": "15",
    "text": "Ha meglátja a pap a vadhúst, akkor mondja ki, hogy tisztátalan. A vadhús tisztátalan: poklosság az."
  },
  {
    "number": "16",
    "text": "De ha a vadhús eltűnik és kifehéredik, menjen el a paphoz,"
  },
  {
    "number": "17",
    "text": "és ha a pap úgy látja, hogy a kiütés kifehéredett, mondja ki a pap, hogy a kiütéses tiszta lett; ő akkor tiszta."
  },
  {
    "number": "18",
    "text": "Ha valakinek a bőrén fekély volt, de begyógyult,"
  },
  {
    "number": "19",
    "text": "és a fekély helyén fehér daganat vagy rózsaszínű folt támad, mutassa meg magát a papnak."
  },
  {
    "number": "20",
    "text": "Ha úgy látja a pap, hogy a felülete mélyebben van a bőrnél, a szőre pedig kifehéredett, akkor mondja ki a pap, hogy tisztátalan. Poklos kiütés az, amely a fekélyből fejlődött ki."
  },
  {
    "number": "21",
    "text": "De ha a pap úgy látja, hogy nincs benne fehér szőr, és nincs mélyebben a bőrnél, sőt halványabb is lett, akkor különítse el a pap hét napig."
  },
  {
    "number": "22",
    "text": "De ha mégiscsak továbbterjedt a bőrén, mondja ki róla a pap, hogy tisztátalan: kiütés az."
  },
  {
    "number": "23",
    "text": "Ha viszont megmaradt a fehér folt a helyén, és nem terjedt tovább, akkor gyógyuló fekély az. Mondja ki róla a pap, hogy tiszta."
  },
  {
    "number": "24",
    "text": "Ha pedig valakinek a bőrén égési seb támad, és a seb vadhúsa rózsaszínű vagy fehér foltot képez,"
  },
  {
    "number": "25",
    "text": "nézze meg a pap. És ha a fehér foltban a szőr kifehéredett, felülete pedig belemélyed a bőrbe, akkor poklosság az, amely a sebből fejlődött ki. Mondja ki a pap, hogy tisztátalan, mert poklos kiütés az."
  },
  {
    "number": "26",
    "text": "De ha úgy látja a pap, hogy nincs a fehér foltban fehér szőr, és nincs mélyebben a bőrnél, sőt halványabbá is vált, akkor különítse el a pap hét napig."
  },
  {
    "number": "27",
    "text": "A hetedik napon nézze meg a pap, és ha a folt mégiscsak továbbterjedt a bőrön, akkor mondja ki róla a pap, hogy tisztátalan. Poklos kiütés az."
  },
  {
    "number": "28",
    "text": "Ha viszont megmaradt a helyén a fehér folt, nem terjedt tovább a bőrön, sőt halványabbá is változott, akkor csak az égési seb daganata az. Mondja ki róla a pap, hogy tiszta, mert gyógyuló égési seb az."
  },
  {
    "number": "29",
    "text": "Ha egy férfinak vagy asszonynak kiütés támad a fejbőrén vagy a szakállában,"
  },
  {
    "number": "30",
    "text": "nézze meg a pap a kiütést. És ha a felülete belemélyed a bőrbe, a szőr vagy a haj pedig sárgás és vékony, akkor mondja ki róla a pap, hogy tisztátalan. Ótvar az, a fejbőrnek vagy a szakállnak a poklossága."
  },
  {
    "number": "31",
    "text": "De ha a pap úgy látja, hogy az ótvaros kiütés felülete nem mélyed bele a bőrbe, és nincs benne fekete szőr vagy haj, akkor különítse el a pap hét napig azt, akinek ótvaros kiütése van."
  },
  {
    "number": "32",
    "text": "A hetedik napon nézze meg a pap a kiütést, és ha nem terjedt tovább az ótvar, nincs benne sárgás szőr vagy haj, és az ótvar felülete nem mélyed bele a bőrbe,"
  },
  {
    "number": "33",
    "text": "akkor borotváltassa le a fejét, de az ótvart ne borotválja le. A pap pedig másodszor is különítse el hét napig az ótvaros embert."
  },
  {
    "number": "34",
    "text": "A hetedik napon nézze meg a pap az ótvaros embert. És ha az ótvar nem terjedt tovább a bőrön, és a felülete sem mélyed bele a bőrbe, akkor mondja ki róla a pap, hogy tiszta. Az pedig mossa ki a ruháját, és tiszta lesz."
  },
  {
    "number": "35",
    "text": "De ha az ótvar mégiscsak továbbterjed a bőrön, miután tisztának mondták ki őt,"
  },
  {
    "number": "36",
    "text": "akkor nézze meg a pap. És ha csakugyan továbbterjedt az ótvar a bőrön, akkor nem is kell a papnak a sárgás szőrt vagy hajat keresnie: tisztátalan az."
  },
  {
    "number": "37",
    "text": "Ha viszont úgy látja, hogy megállapodott az ótvar, és fekete szőr vagy haj sarjadt benne, akkor meggyógyult az ótvar. Az illető tiszta: mondja ki a pap, hogy tiszta."
  },
  {
    "number": "38",
    "text": "Ha egy férfinak vagy asszonynak a bőrén foltok támadnak, fehér foltok,"
  },
  {
    "number": "39",
    "text": "akkor nézze meg a pap, és ha a bőrükön a foltok halvány fehérek, sömör az, amely a bőrön fakadt; az illető tiszta."
  },
  {
    "number": "40",
    "text": "Ha valakinek kihullik a haja, úgyhogy kopasz lesz a feje tetején, tiszta az."
  },
  {
    "number": "41",
    "text": "Ha elöl hullik ki a haja, úgyhogy a homlokánál lesz kopasz, tiszta az."
  },
  {
    "number": "42",
    "text": "De ha a feje tetején vagy a homlokánál levő kopasz részen rózsaszínű kiütés támad, akkor kiütéses poklosság az, amely a feje tetején vagy a homlokán levő kopasz részen fejlődött ki."
  },
  {
    "number": "43",
    "text": "Ha úgy látja a pap, hogy a kitüremkedő kiütés a fejtetőn vagy a homloknál levő kopaszságon rózsaszínű, mint a test bőrének poklos felülete,"
  },
  {
    "number": "44",
    "text": "akkor az illető poklos, tisztátalan. Mondja ki róla a pap, hogy tisztátalan a fején levő kiütés miatt."
  },
  {
    "number": "45",
    "text": "A poklos embernek pedig, akin kiütés van, legyen a ruhája megszaggatva, a haja gondozatlan, takarja el a bajuszát, és ezt kiabálja: Tisztátalan, tisztátalan!"
  },
  {
    "number": "46",
    "text": "Tisztátalan mindaddig, amíg rajta van a kiütés. Tisztátalan: elkülönítve lakjék, a táboron kívül legyen a lakása."
  },
  {
    "number": "47",
    "text": "Ha valamilyen ruhán támad poklos kiütés: gyapjúruhán vagy lenruhán,"
  },
  {
    "number": "48",
    "text": "lenvásznon vagy gyapjúszöveten, bőrön vagy akármilyen bőrkészítményen,"
  },
  {
    "number": "49",
    "text": "ha az a kiütés zöldes vagy pirosas a ruhán, a bőrön, a vásznon, a szöveten vagy bármilyen bőrholmin, az poklos kiütés: mutassák meg a papnak."
  },
  {
    "number": "50",
    "text": "Nézze meg a pap a kiütést, és különítse el a kiütéses holmit hét napig."
  },
  {
    "number": "51",
    "text": "A hetedik napon nézze meg a kiütést, és ha továbbterjedt a kiütés a ruhán, a vásznon, a szöveten vagy a bőrön vagy bármin, amit bőrből készítettek: rosszindulatú poklosság az a kiütés, tisztátalan az."
  },
  {
    "number": "52",
    "text": "El kell égetni azt a ruhát vagy vásznat, a gyapjú- vagy lenszövetet és minden bőrholmit, amelyen a kiütés van, mert rosszindulatú poklosság az. Égessék el azt!"
  },
  {
    "number": "53",
    "text": "De ha úgy látja a pap, hogy nem terjedt tovább a kiütés a ruhán, vásznon, szöveten és bármilyen bőrholmin,"
  },
  {
    "number": "54",
    "text": "akkor parancsolja meg a pap, hogy mossák ki a kiütéses holmit, és különítse el újabb hét napig."
  },
  {
    "number": "55",
    "text": "Ha kimosták a kiütéses holmit, és a pap úgy látja, hogy a kiütés színe nem változott, még ha nem terjedt is tovább a kiütés: tisztátalan az. El kell égetni. Foltosodás az, akár a visszáján van, akár a színén."
  },
  {
    "number": "56",
    "text": "De ha a pap úgy látja, hogy a mosás után halványabb lett a kiütés, akkor vágja ki azt a ruhából, a bőrből, a vászonból vagy a szövetből."
  },
  {
    "number": "57",
    "text": "Ha pedig ismét kiütés mutatkozik a ruhán, a vásznon, a szöveten vagy bármilyen bőrholmin, akkor kiújuló poklosság az. El kell azt égetni, amin ilyen kiütés van."
  },
  {
    "number": "58",
    "text": "Az olyan kimosott ruhát, vásznat, szövetet vagy bármilyen bőrholmit pedig, amelyről eltűnt a kiütés, újból ki kell mosni, és akkor tiszta lesz."
  },
  {
    "number": "59",
    "text": "Ez a gyapjú- vagy lenruhán, vásznon, szöveten vagy bármilyen bőrholmin levő poklos kiütés törvénye; ennek alapján kell tisztának vagy tisztátalannak nyilvánítani."
  }
]