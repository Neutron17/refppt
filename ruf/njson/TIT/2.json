[
  {
    "number": "1",
    "text": "Te azonban azt hirdesd, ami egyezik az egészséges tanítással,"
  },
  {
    "number": "2",
    "text": "hogy az idős emberek legyenek mértékletesek, tisztességesek és józanok, a hitben, a szeretetben és az állhatatosságban egészségesek;"
  },
  {
    "number": "3",
    "text": "ugyanígy az idős asszonyok is szentekhez illően viselkedjenek; senkit se rágalmazzanak, ne legyenek mértéktelen borivás rabjai, tanítsanak a jóra;"
  },
  {
    "number": "4",
    "text": "neveljék józanságra a fiatal asszonyokat, hogy ezek is szeressék a férjüket és gyermekeiket,"
  },
  {
    "number": "5",
    "text": "és józanok, tiszta életűek, háziasak, jók, férjük iránt engedelmesek legyenek, nehogy miattuk érje gyalázat Isten igéjét."
  },
  {
    "number": "6",
    "text": "Az ifjakat ugyanígy intsd, hogy legyenek józanok mindenben;"
  },
  {
    "number": "7",
    "text": "te magad légy példaképük a jó cselekedetekben, mutass nekik a tanításban romlatlanságot és komolyságot,"
  },
  {
    "number": "8",
    "text": "beszéded legyen feddhetetlen és egészséges, hogy megszégyenüljön az ellenfeled, mivel semmi rosszat sem tud mondani rólunk."
  },
  {
    "number": "9",
    "text": "A szolgákat intsd, hogy engedelmeskedjenek uraiknak, legyenek készségesek mindenben, ne feleseljenek,"
  },
  {
    "number": "10",
    "text": "ne lopjanak, hanem tanúsítsanak igazi, teljes megbízhatóságot, hogy a mi üdvözítő Istenünk tanításának díszére váljanak mindenben."
  },
  {
    "number": "11",
    "text": "Mert megjelent Isten üdvözítő kegyelme minden embernek,"
  },
  {
    "number": "12",
    "text": "és arra nevel minket, hogy megtagadva a hitetlenséget és a világi kívánságokat, józanul, igazságosan és kegyesen éljünk e világban,"
  },
  {
    "number": "13",
    "text": "mivel várjuk a mi boldog reménységünket, a mi nagy Istenünk és üdvözítőnk, Jézus Krisztus dicsőségének megjelenését,"
  },
  {
    "number": "14",
    "text": "aki önmagát adta értünk, hogy megváltson minket minden gonoszságtól, és megtisztítson minket a maga népévé, amely jó cselekedetre törekszik."
  },
  {
    "number": "15",
    "text": "Ezt hirdesd! Ints és feddj teljes határozottsággal: senki meg ne vessen téged!"
  }
]