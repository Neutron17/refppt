[
  {
    "number": "1",
    "text": "Emlékeztesd őket arra, hogy rendeljék alá magukat az uralkodóknak és a felsőbbségnek: engedelmeskedjenek, és legyenek készek minden jó cselekedetre."
  },
  {
    "number": "2",
    "text": "Senkit se szóljanak meg, kerüljék a viszálykodást, legyenek megértők, teljes szelídséget tanúsítva minden ember iránt."
  },
  {
    "number": "3",
    "text": "Mert valamikor mi is esztelenek, engedetlenek, tévelygők voltunk, különféle kívánságok és élvezetek rabjai, gonoszságban és irigységben élők, egymástól gyűlöltek és egymást gyűlölők."
  },
  {
    "number": "4",
    "text": "De amikor megjelent a mi üdvözítő Istenünk jósága és emberszeretete,"
  },
  {
    "number": "5",
    "text": "nem az általunk véghezvitt igaz cselekedetekért, hanem az ő irgalmából üdvözített minket újjászülő és megújító fürdője a Szentlélek által,"
  },
  {
    "number": "6",
    "text": "akit kitöltött ránk gazdagon Jézus Krisztus, a mi Üdvözítőnk által,"
  },
  {
    "number": "7",
    "text": "hogy az ő kegyelméből megigazulva reménységünk szerint részesei legyünk az örök életnek."
  },
  {
    "number": "8",
    "text": "Igaz ez a beszéd, és szeretném, ha szilárdan tanúskodnál ezek mellett, hogy az Istenben hívők igyekezzenek a jó cselekedetekben elöl járni: ezek jók és hasznosak az embereknek."
  },
  {
    "number": "9",
    "text": "De kerüld az ostoba vitatkozásokat, a nemzetségtáblázatokkal kapcsolatos kérdéseket, a viszálykodásokat és a törvényeskedő harcokat, mert ezek haszontalanok és hiábavalók."
  },
  {
    "number": "10",
    "text": "A szakadást okozó ember elől egy vagy két figyelmeztetés után térj ki,"
  },
  {
    "number": "11",
    "text": "tudván, hogy az ilyen ember kivetkőzött önmagából, bűnben él, és magában hordja ítéletét."
  },
  {
    "number": "12",
    "text": "Amikor majd elküldöm hozzád Artemászt vagy Tikhikoszt, igyekezz hozzám jönni Nikopoliszba, mert elhatároztam, hogy ott töltöm a telet."
  },
  {
    "number": "13",
    "text": "Zénászt, a törvénytudót és Apollóst gondosan ellátva engedd útnak, hogy semmiben se legyen hiányuk."
  },
  {
    "number": "14",
    "text": "De tanulják meg a mieink is, hogy jó cselekedetekkel járjanak elöl ott, ahol sürgős segítségre van szükség, hogy ne legyenek gyümölcstelenek."
  },
  {
    "number": "15",
    "text": "Köszöntenek téged valamennyien, akik velem vannak. Köszöntsd azokat, akik szeretnek minket a hitben. A kegyelem legyen mindnyájatokkal!"
  }
]