[
  {
    "number": "1",
    "text": "Honnan vannak viszályok és harcok közöttetek? Nem a tagjaitokban dúló önző kívánságok okozzák ezeket?"
  },
  {
    "number": "2",
    "text": "Kívántok valamit, és nem kapjátok meg, öltök és irigykedtek, de nem tudtok célt érni, harcoltok és viszálykodtok, de nem kapjátok meg, mert nem kéritek."
  },
  {
    "number": "3",
    "text": "Vagy ha kéritek is, nem kapjátok meg, mert rosszul kéritek: csupán élvezeteitekre akarjátok azt eltékozolni."
  },
  {
    "number": "4",
    "text": "Paráznák, nem tudjátok-e, hogy a világgal való barátság ellenségeskedés Istennel? Ha tehát valaki a világgal barátságot köt, ellenségévé válik Istennek."
  },
  {
    "number": "5",
    "text": "Vagy azt gondoljátok, hogy az Írás ok nélkül mondja: „Irigységre kívánkozik a lélek, amely bennünk lakozik”?"
  },
  {
    "number": "6",
    "text": "De még nagyobb kegyelmet is ad, ezért mondja: „Isten a kevélyeknek ellenáll, az alázatosoknak pedig kegyelmet ad.”"
  },
  {
    "number": "7",
    "text": "Engedelmeskedjetek azért Istennek, de álljatok ellen az ördögnek, és elfut tőletek."
  },
  {
    "number": "8",
    "text": "Közeledjetek Istenhez, és ő közeledni fog hozzátok. Tisztítsátok meg a kezeteket, ti bűnösök, és szenteljétek meg a szíveteket, ti kétlelkűek."
  },
  {
    "number": "9",
    "text": "Gyötrődjetek, gyászoljatok és sírjatok, nevetésetek forduljon gyászra, örömötök szomorúságra."
  },
  {
    "number": "10",
    "text": "Alázzátok meg magatokat az Úr előtt, és ő felmagasztal titeket."
  },
  {
    "number": "11",
    "text": "Ne rágalmazzátok egymást, testvéreim. Aki testvérét rágalmazza vagy ítélkezik felette, az a törvényt rágalmazza, és a törvény felett ítélkezik. Ha pedig a törvény felett ítélkezel, nem megtartója, hanem ítélőbírája vagy a törvénynek."
  },
  {
    "number": "12",
    "text": "Egy a törvényadó és az ítélőbíró, aki megmenthet és elveszthet. De ki vagy te, hogy ítélkezel felebarátod felett?"
  },
  {
    "number": "13",
    "text": "Most tehát, akik azt mondjátok: „Ma vagy holnap elmegyünk abba a városba, és ott töltünk egy esztendőt, kereskedünk és nyereséget szerzünk”,"
  },
  {
    "number": "14",
    "text": "azt sem tudjátok, mit hoz a holnap. Mert a ti életetek olyan, mint a lehelet, amely egy kis ideig látszik, aztán eltűnik."
  },
  {
    "number": "15",
    "text": "Inkább ezt kellene mondanotok: Ha az Úr akarja, akkor élünk, és ezt vagy azt fogjuk cselekedni."
  },
  {
    "number": "16",
    "text": "Ti azonban most kérkedtek elbizakodottságotokban: minden ilyen kérkedés gonosz."
  },
  {
    "number": "17",
    "text": "Aki tehát tudna jót tenni, de nem teszi: bűne az annak."
  }
]