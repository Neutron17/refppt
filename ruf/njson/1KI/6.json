[
  {
    "number": "1",
    "text": "Négyszáznyolcvan évvel azután, hogy Izráel fiai kijöttek Egyiptomból, amikor Salamon már negyedik éve uralkodott Izráelben, ziv hónapban, azaz a második hónapban kezdték el építeni az  Úr templomát."
  },
  {
    "number": "2",
    "text": "Az a templom, amelyet Salamon király épített az  Úrnak, hatvan könyök hosszú, húsz könyök széles és harminc könyök magas volt."
  },
  {
    "number": "3",
    "text": "A templomépület előcsarnoka húsz könyök hosszú volt, a templom szélességének megfelelően, szélessége pedig tíz könyök volt a templom előtt."
  },
  {
    "number": "4",
    "text": "Készíttetett a templomra ablakokat is, kőkerettel és ráccsal."
  },
  {
    "number": "5",
    "text": "A templom falaihoz körös-körül oldalszárnyakat építtetett, körös-körül a templom falain, a szentélynél és a szentek szentjénél is; körös-körül oldalkamrákat csináltatott."
  },
  {
    "number": "6",
    "text": "Az oldalszárny szélessége legalul öt könyök, középen a szélessége hat könyök, a harmadik szinten pedig a szélessége hét könyök volt; a templomot ugyanis kívülről körös-körül lépcsőzetesre építtette, hogy a gerendák ne nyúljanak be a templom falaiba."
  },
  {
    "number": "7",
    "text": "Mivel a templom építésekor már készre faragott kövekből dolgoztak, sem kalapácsnak, sem vésőnek, sem egyéb vasszerszámnak nem hallatszott a zaja a templom építésekor."
  },
  {
    "number": "8",
    "text": "Az alsó oldalkamra ajtaja a templom jobb oldalán volt, és csigalépcsőn jártak föl a középsőre, a középsőről pedig a harmadikra."
  },
  {
    "number": "9",
    "text": "Amikor befejezték a templom építését, beburkolták a templomot cédrusgerendákkal és cédrusdeszkákkal."
  },
  {
    "number": "10",
    "text": "Megépítették az oldalszárnyakat az egész templomhoz, emeletenként öt-öt könyök magasra, és cédrusgerendákkal kapcsolták a templomhoz."
  },
  {
    "number": "11",
    "text": "Így szólt az  Úr igéje Salamonhoz:"
  },
  {
    "number": "12",
    "text": "Ezt mondom a templomról, amelyet most építesz: Ha az én rendelkezéseim szerint élsz, törvényeimet teljesíted, ha megtartod minden parancsolatomat, és azok szerint élsz, akkor én is megtartom ígéretemet, amelyet apádnak, Dávidnak tettem:"
  },
  {
    "number": "13",
    "text": "Izráel fiai között lakom, és nem hagyom el népemet, Izráelt."
  },
  {
    "number": "14",
    "text": "Amikor befejezte Salamon a templom építését,"
  },
  {
    "number": "15",
    "text": "beburkolta a templom falait belülről cédrusdeszkával; a templom padlójától egészen a mennyezetig faburkolattal látta el belül, a templom padlóját pedig ciprusfa deszkával borította be."
  },
  {
    "number": "16",
    "text": "A templom végétől húszkönyöknyire épített egy deszkafalat cédrusfából a padlótól fel a mennyezetig; ezt építette ki belül a legszentebb résznek, a szentek szentjének."
  },
  {
    "number": "17",
    "text": "Az előtte levő templomcsarnok, azaz a szentély negyven könyök volt."
  },
  {
    "number": "18",
    "text": "Belülről az egész templomot cédrusfa borította, s erre gömb alakú díszeket és virágfüzéreket faragtak; minden csupa cédrusfa volt, a követ nem is lehetett látni."
  },
  {
    "number": "19",
    "text": "A templom leghátsó részében készítette el a szentek szentjét, hogy ott helyezze el az  Úr szövetségládáját."
  },
  {
    "number": "20",
    "text": "A szentek szentje húsz könyök hosszú, húsz könyök széles és húsz könyök magas volt. Színarannyal vonatta be azt, az oltárt pedig cédrusfával borította be."
  },
  {
    "number": "21",
    "text": "A templom belsejét is színarannyal vonatta be Salamon, és aranyláncokat húzatott ki a szentek szentje elé. Arannyal vonatta be a templomot,"
  },
  {
    "number": "22",
    "text": "az egész templomot arannyal vonatta be, végig az egész templomot. A szentek szentjénél levő oltárt is mindenütt bevonatta arannyal."
  },
  {
    "number": "23",
    "text": "Készíttetett olajfából a szentek szentjébe két kerúbot, tíz-tíz könyök magasat."
  },
  {
    "number": "24",
    "text": "A kerúb egyik szárnya is öt könyök, a másik szárnya is öt könyök volt, úgyhogy az egyik szárny vége a másik szárny végétől tízkönyöknyire volt."
  },
  {
    "number": "25",
    "text": "A másik kerúb is tízkönyöknyi volt; mindkét kerúbnak ugyanaz volt a mérete és a formája."
  },
  {
    "number": "26",
    "text": "Az egyik kerúb magassága tíz könyök volt, és ugyanannyi volt a másik kerúbé is."
  },
  {
    "number": "27",
    "text": "A kerúbokat a templom legbelső részébe helyezték. A kiterjesztett szárnyú kerúbok közül az egyiknek a szárnya az egyik falig, a másik kerúb szárnya pedig a másik falig ért, és szárnyuk a templom közepén egymáshoz ért."
  },
  {
    "number": "28",
    "text": "A kerúbokat is bevonták arannyal."
  },
  {
    "number": "29",
    "text": "A templom falára, körös-körül mindenütt, a belső és külső részre egyaránt domborműveket faragtak: kerúbokat, pálmákat és virágfüzéreket."
  },
  {
    "number": "30",
    "text": "A templom padlóját arannyal vonták be a belső és a külső részben egyaránt."
  },
  {
    "number": "31",
    "text": "A szentek szentjének bejáratára ajtószárnyakat készítettek olajfából. A szemöldökfák és az ajtófélfák ötszöget alkottak."
  },
  {
    "number": "32",
    "text": "Mind a két ajtószárny olajfából volt. Kerúb-, pálma- és virágfüzér-domborműveket faragtak rájuk, majd bevonták arannyal; a kerúbokat és a pálmákat is befuttatták arannyal."
  },
  {
    "number": "33",
    "text": "Ugyanígy készítettek a templom bejáratához is ajtófélfákat olajfából, négyszögletes formára."
  },
  {
    "number": "34",
    "text": "Mindkét ajtószárny ciprusfából volt. Az egyik ajtószárny is két táblából állt, amelyek csapon forogtak, meg a másik ajtószárny is két táblából állt, amelyek csapon forogtak."
  },
  {
    "number": "35",
    "text": "Kerúbokat, pálmákat és virágfüzéreket faragtak rájuk, és beborították arannyal, amely még a véseteket is befedte."
  },
  {
    "number": "36",
    "text": "Azután megépítették a belső udvart három sor faragott kőből és egy sor cédrusgerendából."
  },
  {
    "number": "37",
    "text": "A negyedik évben rakták le az  Úr házának alapját, ziv hónapban,"
  },
  {
    "number": "38",
    "text": "és a tizenegyedik évben, búl hónapban, azaz a nyolcadik hónapban készült el a templom minden része és minden tartozéka. Hét esztendeig építették."
  }
]