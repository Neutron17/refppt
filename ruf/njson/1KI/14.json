[
  {
    "number": "1",
    "text": "Abban az időben megbetegedett Abijjá, Jeroboám fia."
  },
  {
    "number": "2",
    "text": "Ekkor Jeroboám ezt mondta a feleségének: Kelj föl, öltözz álruhába, hogy ne tudják meg, hogy Jeroboám felesége vagy! Menj el Sílóba, mert ott van Ahijjá próféta, aki megmondta nekem, hogy ennek a népnek a királya leszek."
  },
  {
    "number": "3",
    "text": "Vigyél magaddal tíz kenyeret és kalácsot meg egy korsó mézet, úgy menj el hozzá; ő majd megmondja neked, mi történik a fiúval."
  },
  {
    "number": "4",
    "text": "Jeroboám felesége így is tett: fölkelt, elment Sílóba, és bement Ahijjá házába. Ahijjá azonban már nem látott, mert az öregség miatt hályog támadt a szemén."
  },
  {
    "number": "5",
    "text": "De az  Úr ezt mondta Ahijjának: Jeroboám felesége eljön hozzád, hogy kijelentést kérjen tőled a beteg fiáról. Te majd így meg így beszélj hozzá, ha megérkezik, mert idegennek tetteti magát."
  },
  {
    "number": "6",
    "text": "Amikor Ahijjá meghallotta az ajtajához érkező asszony lépteit, így szólt: Jöjj be, Jeroboám felesége! Miért tetteted magad idegennek? Kemény üzenetet küldtek velem hozzád."
  },
  {
    "number": "7",
    "text": "Menj és mondd meg Jeroboámnak, hogy ezt mondja az  Úr, Izráel Istene: Én kiemeltelek a nép közül, és népemnek, Izráelnek a fejedelmévé tettelek."
  },
  {
    "number": "8",
    "text": "Elszakítottam ezt az országot Dávid házától, és neked adtam. Te azonban nem voltál olyan, mint az én szolgám, Dávid, aki megtartotta parancsolataimat, teljes szívből követett engem, és csak azt tette, amit helyesnek látok."
  },
  {
    "number": "9",
    "text": "Rosszabbat tettél mindazoknál, akik előtted voltak, mert arra vetemedtél, hogy más isteneket csinálj magadnak: öntött bálványokat az én bosszantásomra, nekem pedig hátat fordítottál."
  },
  {
    "number": "10",
    "text": "Ezért veszedelmet hozok Jeroboám házára, és kiirtom Izráelből Jeroboám férfiutódait, apraját-nagyját, és teljesen kisöpröm Jeroboám háza népét úgy, ahogy a szemetet szokták."
  },
  {
    "number": "11",
    "text": "Aki Jeroboám családjából a városban hal meg, azt a kutyák falják fel; aki pedig a mezőn hal meg, azt az égi madarak eszik meg, mert így mondta meg az  Úr!"
  },
  {
    "number": "12",
    "text": "Te pedig készülj, menj haza; mire belépsz a városba, halott lesz a gyermek."
  },
  {
    "number": "13",
    "text": "Egész Izráel elsiratja, és eltemetik. Jeroboám hozzátartozói közül csak őt teszik sírba, mert Jeroboám háza népéből csak benne talált valami jót az  Úr, Izráel Istene."
  },
  {
    "number": "14",
    "text": "Támaszt majd az  Úr egy királyt Izráelben, aki kiirtja Jeroboám háza népét egy napon. És még más is következik:"
  },
  {
    "number": "15",
    "text": "Megveri az  Úr Izráelt, és ingadozni fog, mint a nád a vízben. Kitépi majd Izráelt ebből a jó földből, amelyet őseiknek adott, és az Eufráteszen túl szórja szét őket, mivel bálványoszlopokat készítettek az  Úr bosszantására."
  },
  {
    "number": "16",
    "text": "És kiszolgáltatja Izráelt a vétkek miatt, amelyeket Jeroboám elkövetett, és amelyekkel Izráelt is vétekbe vitte."
  },
  {
    "number": "17",
    "text": "Akkor Jeroboám felesége elindult, és hazament Tircába. Amint belépett a ház küszöbén, meghalt a fia."
  },
  {
    "number": "18",
    "text": "Eltemették őt, és elsiratta egész Izráel az  Úr szava szerint, amelyet kijelentett szolgája, Ahijjá próféta által."
  },
  {
    "number": "19",
    "text": "Jeroboám egyéb dolgai, hogy milyen háborúkat viselt és hogyan uralkodott, meg vannak írva az Izráel királyainak történetéről szóló könyvben."
  },
  {
    "number": "20",
    "text": "Jeroboám uralkodásának az ideje huszonkét esztendő volt, majd pihenni tért őseihez. Utána a fia, Nádáb lett a király."
  },
  {
    "number": "21",
    "text": "Roboám, Salamon fia Júdában uralkodott. Negyvenegy éves volt Roboám, amikor uralkodni kezdett, és tizenhét évig uralkodott Jeruzsálemben, abban a városban, amelyet kiválasztott az  Úr Izráel valamennyi törzse közül, hogy oda helyezze nevét. Anyjának a neve Naamá volt, Ammónból származott."
  },
  {
    "number": "22",
    "text": "De a júdaiak is azt tették, amit rossznak lát az  Úr, és vétkeikkel, amelyeket elkövettek, még sokkal jobban felingerelték őt, mint őseik a maguk tetteivel."
  },
  {
    "number": "23",
    "text": "Ők is építettek áldozóhalmokat, szent oszlopokat és szent fákat minden magas halmon és minden zöldellő fa alatt."
  },
  {
    "number": "24",
    "text": "Még férfiparáznák is voltak az országban. Elkövették azoknak a népeknek minden utálatosságát, amelyeket kiűzött az  Úr Izráel fiai elől."
  },
  {
    "number": "25",
    "text": "Roboám uralkodásának ötödik évében fölvonult Sisák, Egyiptom királya Jeruzsálem ellen."
  },
  {
    "number": "26",
    "text": "Elvitte az  Úr templomának meg a királyi palotának a kincseit; mindent elvitt. Még a kerek aranypajzsokat is mind elvitte, amelyeket Salamon csináltatott."
  },
  {
    "number": "27",
    "text": "Ezek helyett rézpajzsokat csináltatott Roboám király, és azoknak a testőröknek a parancsnokaira bízta, akik a királyi palota bejáratát őrizték."
  },
  {
    "number": "28",
    "text": "Valahányszor bement a király az  Úr templomába, bevitték azokat a testőrök, majd visszavitték a testőrök őrszobájába."
  },
  {
    "number": "29",
    "text": "Roboám egyéb dolgai, minden tette meg van írva a Júda királyainak történetéről szóló könyvben."
  },
  {
    "number": "30",
    "text": "Állandó háborúskodás folyt Roboám és Jeroboám közt."
  },
  {
    "number": "31",
    "text": "Azután Roboám pihenni tért őseihez, és eltemették ősei mellé Dávid városában. Anyjának a neve Naamá volt, Ammónból származott. Utána a fia, Abijjá lett a király."
  }
]