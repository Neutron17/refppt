[
  {
    "number": "1",
    "text": "Sába királynője hallotta a hírét Salamonnak és az  Úr nevének, ezért eljött, hogy próbára tegye őt találós kérdésekkel."
  },
  {
    "number": "2",
    "text": "Megérkezett Jeruzsálembe igen tekintélyes kísérettel és tevékkel, amelyek balzsamot, igen sok aranyat és drágakövet hoztak. Elment Salamonhoz, és beszélt vele mindenről, amit kigondolt."
  },
  {
    "number": "3",
    "text": "De Salamon megfelelt minden szavára; nem volt egyetlen olyan rejtvény sem, amelyikre a király ne tudott volna megfelelni."
  },
  {
    "number": "4",
    "text": "Amikor Sába királynője látta Salamon nagy bölcsességét és a palotát, amelyet építtetett,"
  },
  {
    "number": "5",
    "text": "az asztalán levő ételeket, az udvari emberek ülésrendjét, a felszolgálók magatartását és öltözetét, pohárnokait, valamint égőáldozatát, amelyet az  Úr házában szokott bemutatni, még a lélegzete is elállt,"
  },
  {
    "number": "6",
    "text": "és ezt mondta a királynak: Igaz volt, amit országomban hallottam dolgaidról és bölcsességedről,"
  },
  {
    "number": "7",
    "text": "de nem hittem azoknak a beszédeknek, míg magam el nem jöttem, és saját szememmel meg nem láttam. Még a felét sem mondták el nekem: bölcsességed és gazdagságod felülmúlja azokat a híreket, amelyek hozzám eljutottak."
  },
  {
    "number": "8",
    "text": "Boldogok az embereid, és boldogok azok a szolgák, akik állandóan előtted állnak, és hallgatják bölcs szavaidat!"
  },
  {
    "number": "9",
    "text": "Áldott legyen Istened, az  Úr, aki kedvét lelte benned, és Izráel trónjára ültetett! Mivel az  Úr örökké szereti Izráelt, azért tett királlyá téged, hogy jogot és igazságot szolgáltass."
  },
  {
    "number": "10",
    "text": "Azután adott a királynak százhúsz talentum aranyat, igen sok balzsamot és drágakövet. Sohasem hoztak annyi balzsamot, mint amennyit Sába királynője adott Salamon királynak."
  },
  {
    "number": "11",
    "text": "Hírám hajói, amelyek aranyat hoztak Ófírból, igen sok ébenfát meg drágakövet is hoztak Ófírból."
  },
  {
    "number": "12",
    "text": "A király az ébenfából oszlopokat készíttetett az  Úr templomába és a királyi palotába, az énekeseknek pedig citerákat és lantokat. Sohasem hoztak, és nem is láttak annyi ébenfát azóta mind a mai napig."
  },
  {
    "number": "13",
    "text": "Salamon király is adott Sába királynőjének mindent, ami megtetszett neki, és amit csak kért, még azon kívül, amit Salamon királyi módon ajándékozott neki. Azután visszatért országába szolgáival együtt."
  },
  {
    "number": "14",
    "text": "Annak az aranynak a súlya, amely Salamonhoz évente befolyt, hatszázhatvanhat talentum volt,"
  },
  {
    "number": "15",
    "text": "azon kívül, ami az árusoktól és a kereskedők jövedelméből, valamint az arab királyoktól és a birodalom helytartóitól befolyt."
  },
  {
    "number": "16",
    "text": "Csináltatott Salamon király kétszáz hosszú pajzsot vert aranyból: mindegyik hosszú pajzshoz hatszáz sekel aranyat használtak fel,"
  },
  {
    "number": "17",
    "text": "továbbá háromszáz kerek pajzsot vert aranyból: mindegyik kerek pajzshoz három mina aranyat használtak fel; ezeket a király a Libánon-erdő palotában helyezte el."
  },
  {
    "number": "18",
    "text": "Csináltatott a király egy nagy elefántcsont trónt, és bevonatta színarannyal."
  },
  {
    "number": "19",
    "text": "Hat lépcső vezetett a trónhoz. A trón háttámlája felül kerek volt, az ülőhely két oldalán pedig karfák voltak, és két oroszlánszobor állt a karfáknál."
  },
  {
    "number": "20",
    "text": "Tizenkét oroszlánszobor állt a hat lépcső mindkét oldalán. Nem készült ilyen egyetlen más országban sem."
  },
  {
    "number": "21",
    "text": "Salamon király minden ivóedénye aranyból volt, a Libánon-erdő palota minden edénye is tiszta aranyból volt, nem ezüstből, mert azt semmire sem becsülték Salamon idejében."
  },
  {
    "number": "22",
    "text": "A király Tarsís-hajói ugyanis a tengeren Hírám hajóival jártak. Háromévenként érkeztek vissza a Tarsís-hajók, és aranyat, ezüstöt, elefántcsontot, majmokat meg pávákat hoztak."
  },
  {
    "number": "23",
    "text": "Salamon király felülmúlta gazdagságban és bölcsességben a föld összes királyát."
  },
  {
    "number": "24",
    "text": "Az egész földről igyekeztek Salamonhoz eljutni, hogy hallhassák bölcsességét, amelyet Isten adott a szívébe."
  },
  {
    "number": "25",
    "text": "Ajándékot is hozott mindenki: ezüst- és aranytárgyakat, díszes ruhákat és fegyvereket, balzsamot meg lovakat és öszvéreket. Így ment ez évről évre."
  },
  {
    "number": "26",
    "text": "Gyűjtött Salamon harci kocsikat és lovasokat. Ezernégyszáz harci kocsija és tizenkétezer lova lett, amelyeket a harci kocsik városaiba meg maga mellé, Jeruzsálembe rendelt a király."
  },
  {
    "number": "27",
    "text": "A király elérte, hogy annyi lett Jeruzsálemben az ezüst, mint a kő, és annyi lett a cédrus, mint amennyi vadfügefa van az alföldön."
  },
  {
    "number": "28",
    "text": "Salamonnak Egyiptomból, méghozzá Kevéből hozták a lovakat. A király kereskedői megszabott áron szerezték Kevéből:"
  },
  {
    "number": "29",
    "text": "egy harci kocsit hatszáz ezüstért hoztak el Egyiptomból, egy lovat pedig százötvenért. Ugyancsak az ő közvetítésükkel szállították tovább ezeket a hettita királyoknak és az arám királyoknak."
  }
]