[
  {
    "number": "1",
    "text": "Akkor összegyűjtötte Salamon Izráel véneit és minden törzsfőjét, Izráel fiainak családfőit magához Jeruzsálembe, hogy elvigyék az  Úr szövetségládáját Dávid városából, azaz Sionból."
  },
  {
    "number": "2",
    "text": "Összegyülekeztek tehát Salamon királyhoz mindezek az izráeli férfiak étáním havában, azaz a hetedik hónapban, az ünnepen."
  },
  {
    "number": "3",
    "text": "Amikor Izráel vénei mind megérkeztek, a papok fölemelték a ládát,"
  },
  {
    "number": "4",
    "text": "és fölvitték az  Úr ládáját meg a kijelentés sátrát és a szentély egész fölszerelését, amely a sátorban volt. A papok és a léviták vitték azokat."
  },
  {
    "number": "5",
    "text": "Salamon király és Izráel egész közössége, amely megjelent nála, ott állt vele együtt a láda előtt. Olyan sok juhot és marhát áldoztak, hogy sem megszámlálni, de még csak megbecsülni sem lehetett azokat."
  },
  {
    "number": "6",
    "text": "Azután bevitték a papok az  Úr szövetségládáját a helyére, a templom legbelső részébe, a szentek szentjébe, a kerúbok szárnyai alá."
  },
  {
    "number": "7",
    "text": "A kerúbok ugyanis kiterjesztették szárnyaikat a láda helye fölé, és betakarták a kerúbok fölülről a ládát és annak rúdjait."
  },
  {
    "number": "8",
    "text": "A rudak olyan hosszúak voltak, hogy a rudak végei láthatók voltak a szentek szentje előtt levő szentélyből, de kívülről nem látszottak. Ott vannak még ma is."
  },
  {
    "number": "9",
    "text": "Nem volt a ládában más, csak a két kőtábla, amelyeket Mózes tett bele a Hóreben, amikor az  Úr szövetséget kötött Izráel fiaival, miután kijöttek Egyiptomból."
  },
  {
    "number": "10",
    "text": "Amikor a papok kijöttek a szentélyből, felhő töltötte be az  Úr házát,"
  },
  {
    "number": "11",
    "text": "úgyhogy a papok a felhő miatt nem tudtak odaállni, hogy szolgálatukat végezzék, mert az  Úr dicsősége betöltötte az  Úr házát."
  },
  {
    "number": "12",
    "text": "Akkor ezt mondta Salamon: Az  Úr mondta, hogy homályban kíván lakni."
  },
  {
    "number": "13",
    "text": "Örömmel építettem neked lakóházat, maradandót, örök lakóhelyül."
  },
  {
    "number": "14",
    "text": "Azután megfordult a király, és megáldotta Izráel egész gyülekezetét, miközben Izráel egész gyülekezete állt."
  },
  {
    "number": "15",
    "text": "Ezt mondta: Áldott az  Úr, Izráel Istene, aki ígéretet tett apámnak, Dávidnak, és azt hatalmával be is teljesítette. Ezt mondta:"
  },
  {
    "number": "16",
    "text": "Attól a naptól fogva, hogy kihoztam népemet, Izráelt Egyiptomból, nem választottam ki egyetlen várost sem Izráel törzseiből, hogy házat építsenek ott az én nevemnek. Dávidot azonban kiválasztottam, hogy népemnek, Izráelnek a vezetője legyen."
  },
  {
    "number": "17",
    "text": "De amikor apám, Dávid házat akart építeni Izráel Istene, az  Úr nevének tiszteletére,"
  },
  {
    "number": "18",
    "text": "akkor ezt mondta apámnak, Dávidnak az  Úr: Azzal, hogy házat akartál építeni a nevem tiszteletére, jót akartál."
  },
  {
    "number": "19",
    "text": "De te nem építheted föl azt a házat, hanem a fiad, aki a te véredből származik, ő építi majd föl azt a házat nevem tiszteletére."
  },
  {
    "number": "20",
    "text": "Az  Úr beteljesítette ígéretét, amelyet tett, mert amikor apámnak, Dávidnak a helyébe léptem, és Izráel trónjára ültem, ahogyan megígérte az  Úr, fölépítettem ezt a házat Izráel Istene, az  Úr nevének tiszteletére."
  },
  {
    "number": "21",
    "text": "És helyet készítettem ott a ládának; abban van az  Úr szövetsége, amelyet őseinkkel kötött, amikor kihozta őket Egyiptomból."
  },
  {
    "number": "22",
    "text": "Azután odaállt Salamon az  Úr oltára elé, szemben Izráel egész gyülekezetével, kezeit az ég felé tárta,"
  },
  {
    "number": "23",
    "text": "és ezt mondta:  Uram, Izráel Istene! Nincs hozzád hasonló Isten sem fent az égben, sem lent a földön! Hűségesen megtartod a szolgáiddal kötött szövetséget, ha teljes szívvel előtted járnak."
  },
  {
    "number": "24",
    "text": "Megtartottad, amit ígértél a te szolgádnak, Dávidnak, az én apámnak. Amit megígértél, hatalmaddal be is teljesítetted a mai napon."
  },
  {
    "number": "25",
    "text": "Most azért,  Uram, Izráel Istene, tartsd meg, amit a te szolgádnak, Dávidnak, apámnak ígértél, amikor ezt mondtad: Nem vesznek ki színem elől utódaid, akik Izráel trónján ülnek, de csak akkor, ha fiaid ügyelnek útjukra, és előttem járnak, ahogyan előttem jártál te is."
  },
  {
    "number": "26",
    "text": "Most azért, Izráel Istene, váljék valóra ígéreted, amelyet a te szolgádnak, Dávidnak, az én apámnak tettél!"
  },
  {
    "number": "27",
    "text": "De vajon lakhat-e Isten a földön? Hiszen az ég, sőt az egeknek egei sem fogadhatnak magukba téged, hát még ez a ház, amelyet én építettem!"
  },
  {
    "number": "28",
    "text": "Mégis tekints a te szolgád imádságára és könyörgésére,  Uram, Istenem, és hallgasd meg a kiáltást és az imádságot, amikor ma a te szolgád a te színed előtt imádkozik."
  },
  {
    "number": "29",
    "text": "Nézz nyitott szemmel erre a házra éjjel és nappal, arra a helyre, amelyről ezt mondtad: Ott lesz az én nevem! Hallgasd meg az imádságot, amikor a te szolgád ezen a helyen imádkozik!"
  },
  {
    "number": "30",
    "text": "Hallgasd meg a te szolgádnak és népednek, Izráelnek a könyörgését, amikor ezen a helyen imádkoznak! Hallgasd meg lakóhelyeden, a mennyben, hallgasd meg, és bocsáss meg nekik!"
  },
  {
    "number": "31",
    "text": "Ha majd valaki vétkezik felebarátja ellen, és arra kényszerül, hogy esküt tegyen, ő pedig idejön, és esküt tesz oltárod előtt ebben a házban,"
  },
  {
    "number": "32",
    "text": "te halld meg a mennyből, és tégy igazságot a te szolgáid ügyében: bizonyítsd rá a bűnösre bűnösségét, és olvasd fejére a tettét; az igaznak pedig bizonyítsd be igazságát, és bánj vele igazsága szerint!"
  },
  {
    "number": "33",
    "text": "Ha majd néped, Izráel vereséget szenved ellenségétől, mert vétkezett ellened, de azután megtér hozzád, vallást tesz nevedről, hozzád imádkozik és könyörög ebben a házban,"
  },
  {
    "number": "34",
    "text": "te hallgasd meg a mennyből, bocsásd meg népednek, Izráelnek a vétkét, és hozd vissza arra a földre, amelyet őseinek adtál!"
  },
  {
    "number": "35",
    "text": "Ha majd bezárul az ég, és nem lesz eső, mert vétkeztek ellened, de azután imádkoznak ezen a helyen, vallást tesznek nevedről, és megtérnek vétkükből, mert megaláztad őket,"
  },
  {
    "number": "36",
    "text": "te hallgasd meg őket a mennyből, és bocsásd meg szolgáidnak és népednek, Izráelnek a vétkét, sőt tanítsd őket a jó útra, amelyen járniuk kell, és adj esőt földedre, amelyet népednek adtál örökségül!"
  },
  {
    "number": "37",
    "text": "Ha majd éhínség támad az országban, ha dögvész, aszály, rozsda, sáska vagy cserebogár pusztít, vagy ha ellenség ostromolja az ország városait, vagy bármilyen csapás és betegség támad,"
  },
  {
    "number": "38",
    "text": "akkor minden imádságot és könyörgést, amelyet akár egy ember, akár egész néped, Izráel mond el, és ha valaki elismeri, hogy miatta van a csapás, és kitárja a kezét e ház felé,"
  },
  {
    "number": "39",
    "text": "te hallgasd meg lakóhelyedről, a mennyből, bocsáss meg, cselekedj és bánj mindenkivel tettei szerint, ahogyan megismerted a szívét, hiszen egyedül te ismered minden embernek a szívét,"
  },
  {
    "number": "40",
    "text": "hogy féljenek téged egész életükben, amíg csak azon a földön élnek, amelyet őseinknek adtál."
  },
  {
    "number": "41",
    "text": "Még az idegent is, aki nem a te népedből, Izráelből való, de eljön messze földről a te nevedért,"
  },
  {
    "number": "42",
    "text": "mert hallani fognak nagy nevedről, erős kezedről és kinyújtott karodról, ha eljön és imádkozik ebben a házban,"
  },
  {
    "number": "43",
    "text": "te hallgasd meg lakóhelyedről, a mennyből, és tedd meg mindazt, amit az idegen kér tőled, hogy a föld minden népe megismerje nevedet, és úgy féljenek téged, ahogyan néped, Izráel, és tudják meg, hogy rólad nevezték el ezt a házat, amelyet építettem."
  },
  {
    "number": "44",
    "text": "Ha majd néped hadba vonul ellensége ellen, olyan úton, amelyen te küldöd, és imádkozik az  Úrhoz, e város felé fordulva, amelyet kiválasztottál, és e ház felé, amelyet neved tiszteletére építettem,"
  },
  {
    "number": "45",
    "text": "te hallgasd meg a mennyből imádságukat és könyörgésüket, és pártold ügyüket!"
  },
  {
    "number": "46",
    "text": "Ha majd vétkeznek ellened – mert nincs ember, aki ne vétkeznék –, és megharagszol rájuk, kiszolgáltatod őket ellenségeiknek, azok pedig fogságba hurcolják őket az ellenség földjére, akár messzire, akár közelre,"
  },
  {
    "number": "47",
    "text": "de aztán szívből megtérnek azon a földön, ahova fogságba vitték őket, ha megtérnek és így könyörögnek hozzád azoknak a földjén, akik fogságba vitték őket: Vétkeztünk, bűnt követtünk el, gonoszul cselekedtünk! –"
  },
  {
    "number": "48",
    "text": "ha tehát teljes szívükből és teljes lelkükből megtérnek hozzád ellenségeik földjén, akik fogságba vitték őket, és imádkoznak hozzád országuk felé fordulva, amelyet őseiknek adtál, a város felé, amelyet kiválasztottál, és e ház felé, amelyet neved tiszteletére építettem,"
  },
  {
    "number": "49",
    "text": "te hallgasd meg imádságukat és könyörgésüket lakóhelyedről, a mennyből, és pártold ügyüket!"
  },
  {
    "number": "50",
    "text": "Bocsásd meg népednek, amit ellened vétettek, és minden hűtlenségüket, amiben hűtlenek voltak hozzád, és támassz irgalmat irántuk azokban, akik fogságba viszik őket, hogy irgalmazzanak nekik."
  },
  {
    "number": "51",
    "text": "Hiszen a te néped és a te örökséged ők, akiket kihoztál Egyiptomból, a vaskohóból."
  },
  {
    "number": "52",
    "text": "Nézz nyitott szemmel a te szolgádnak és népednek, Izráelnek a könyörgésére; hallgasd meg őket, valahányszor hozzád kiáltanak!"
  },
  {
    "number": "53",
    "text": "Mert te választottad ki őket saját örökségedül a földön élő valamennyi nép közül, ahogyan megmondtad a te szolgád, Mózes által, amikor kihoztad őseinket Egyiptomból, Uram, ó,  Uram!"
  },
  {
    "number": "54",
    "text": "Amikor Salamon befejezte ezt az egész imádságot és könyörgést, amellyel az  Úrhoz imádkozott, fölkelt az  Úr oltára elől, ahol eddig térdelt, és kitárta kezeit az ég felé."
  },
  {
    "number": "55",
    "text": "Fölállt tehát, és fennhangon így áldotta meg Izráel egész gyülekezetét:"
  },
  {
    "number": "56",
    "text": "Áldott az  Úr, aki nyugalmat adott népének, Izráelnek egészen úgy, ahogyan megígérte. Egyetlen szó sem veszett el azokból az ígéretekből, amelyeket Mózes, az ő szolgája által megígért."
  },
  {
    "number": "57",
    "text": "Legyen velünk Istenünk, az  Úr, ahogyan őseinkkel volt. Ne hagyjon el bennünket, és ne vessen el magától!"
  },
  {
    "number": "58",
    "text": "Fordítsa oda magához szívünket, hogy mindenben az ő útjain járjunk, és megtartsuk parancsolatait, rendelkezéseit és törvényeit, amelyeket őseinknek adott."
  },
  {
    "number": "59",
    "text": "Ezek a szavak pedig, amelyekkel az  Úr színe előtt könyörögtem, legyenek éjjel-nappal Istenünk, az  Úr előtt, hogy pártolja az ő szolgájának és népének, Izráelnek az ügyét, amiben csak napról napra szükséges."
  },
  {
    "number": "60",
    "text": "Hadd tudja meg a föld minden népe, hogy az  Úr az Isten, nincs más."
  },
  {
    "number": "61",
    "text": "Legyen a szívetek teljesen az  Úré, a mi Istenünké, járjatok rendelkezései szerint, és tartsátok meg parancsolatait úgy, mint ma!"
  },
  {
    "number": "62",
    "text": "Azután a király és vele együtt egész Izráel áldozatot mutatott be az  Úrnak."
  },
  {
    "number": "63",
    "text": "Salamon békeáldozatot mutatott be: huszonkétezer marhát és százhúszezer juhot áldozott fel az  Úrnak. Így avatta fel az  Úr házát a király Izráel fiaival együtt."
  },
  {
    "number": "64",
    "text": "Ugyanazon a napon szentelte föl a király az udvar középső részét az  Úr háza előtt, mert ott készítette el az égőáldozatot, az ételáldozatot és a békeáldozat kövérjét. Az  Úr színe előtt álló rézoltár ugyanis kicsi volt ahhoz, hogy ráférjen az égőáldozat, az ételáldozat és a békeáldozat kövérje."
  },
  {
    "number": "65",
    "text": "Így ünnepelt akkor Salamon egész Izráellel együtt. Sokan gyűltek össze a Hamátba vezető úttól egészen Egyiptom patakjáig Istenünknek, az  Úrnak a színe elé hét napra meg hét napra, azaz tizennégy napra."
  },
  {
    "number": "66",
    "text": "A nyolcadik napon elbocsátotta a népet. Azok áldották a királyt, és örvendezve, vidám szívvel tértek haza, amiért oly sok jót tett az  Úr az ő szolgájával, Dáviddal és népével, Izráellel."
  }
]