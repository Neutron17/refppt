[
  {
    "number": "1",
    "text": "A maga palotáját tizenhárom évig építette Salamon; akkor készült el teljesen a palota."
  },
  {
    "number": "2",
    "text": "Felépítette tehát a Libánon-erdő palotát: száz könyök volt a hossza, ötven könyök a szélessége, harminc könyök a magassága. Négy sorban cédrusoszlopok voltak, az oszlopokon pedig cédrusgerendák,"
  },
  {
    "number": "3",
    "text": "és cédrusfa mennyezet az oszlopokon nyugvó keresztgerendákon. Összesen negyvenöt oszlop volt, soronként tizenöt."
  },
  {
    "number": "4",
    "text": "Kerettel ellátott ablakok voltak három sorban, az ablakok egymással szemben voltak három sorban."
  },
  {
    "number": "5",
    "text": "Az ajtófélfák meg az ablakkeretek mind négyszögűek voltak. Az ablakok egymással szemben voltak három sorban."
  },
  {
    "number": "6",
    "text": "Azután elkészíttette az oszlopcsarnokot, melynek a hossza ötven könyök, szélessége harminc könyök volt, és ez elé még egy oszlopos csarnokot és egy lépcsőt."
  },
  {
    "number": "7",
    "text": "Elkészíttette a tróntermet is, az ítélethozatal csarnokát, hogy ott ítélkezzék, és cédrusfával burkoltatta be a padlótól a mennyezetig."
  },
  {
    "number": "8",
    "text": "A saját palotája pedig, amelyben lakott, a hátsó udvarban, a csarnokon belül hasonlóan készült el. Ehhez a csarnokhoz hasonló palotát készített Salamon a fáraó leányának is, akit feleségül vett."
  },
  {
    "number": "9",
    "text": "Mindezek bent is, kint is méret szerint kifaragott, fűrésszel kivágott értékes kövekből készültek; az alaptól az oromzatig, kívül is a nagy udvari részen."
  },
  {
    "number": "10",
    "text": "Az alapok is értékes, nagy kövekből készültek, tíz könyök és nyolc könyök nagyságú kövekből."
  },
  {
    "number": "11",
    "text": "Ezekre méret szerint kifaragott értékes kövek és cédrusgerendák kerültek."
  },
  {
    "number": "12",
    "text": "A nagy udvart három sor faragott kő és egy sor cédrusgerenda vette körül, az  Úr temploma belső udvarához meg a templom csarnokához hasonlóan."
  },
  {
    "number": "13",
    "text": "Ezután Salamon király elhozatta Tíruszból Hírámot,"
  },
  {
    "number": "14",
    "text": "aki egy Naftáli törzséből származó özvegyasszony fia volt, az apja azonban tíruszi rézműves volt. Ő teljes bölcsességgel, értelemmel és tudással el tudott készíteni bármilyen rézeszközt. Eljött Salamon királyhoz, és készített mindenféle eszközt."
  },
  {
    "number": "15",
    "text": "Formált két rézoszlopot, az egyik oszlop magassága tizennyolc könyök volt, és tizenkét könyök hosszú zsinór érte körül. Ugyanígy a másik oszlopot is."
  },
  {
    "number": "16",
    "text": "Majd két oszlopfőt készített rézből öntve, és az oszlopok tetejére helyezte azokat. Öt könyök magas volt az egyik oszlopfő, és öt könyök magas volt a másik oszlopfő is."
  },
  {
    "number": "17",
    "text": "Az oszlopok tetején levő oszlopfőknek hálószerű recézete volt lánc formájú zsinórokkal. Hét volt az egyik oszlopfőn, és hét volt a másik oszlopfőn is."
  },
  {
    "number": "18",
    "text": "Azután gránátalmákat készített; két sor volt belőlük mindegyik háló körül, hogy befedje az oszlopfőket, amelyek az oszlopok tetején voltak. Ugyanígy járt el a másik oszlopfőnél is."
  },
  {
    "number": "19",
    "text": "A csarnoknál álló oszlopok tetején az oszlopfők liliom alakúak voltak, négy könyök magasak."
  },
  {
    "number": "20",
    "text": "Oszlopfők voltak tehát a két oszlop tetején; a kidomborodásuk mentén, a háló fölött kétszáz gránátalma volt több sorban körös-körül, mindkét oszlopfőnél."
  },
  {
    "number": "21",
    "text": "Azután felállította az oszlopokat a templom csarnoka elé. Felállította a jobb oldali oszlopot, és elnevezte Jákínnak, azután felállította a bal oldali oszlopot, és elnevezte Bóáznak."
  },
  {
    "number": "22",
    "text": "Az oszlopok teteje liliom alakú volt. Így fejeződött be az oszlopok elkészítése."
  },
  {
    "number": "23",
    "text": "Azután elkészítette az öntött medencét, amelynek egyik pereme a másik peremétől tízkönyöknyire volt, kör alakú és öt könyök magas volt, és harminc könyök hosszú zsinór érte körül."
  },
  {
    "number": "24",
    "text": "A pereme alatt körös-körül gömb alakú díszek voltak, könyökönként tíz-tíz, ezek vették körül a medencét. A gömb alakú díszek két sorban helyezkedtek el, amelyeket az öntvénnyel együtt öntöttek."
  },
  {
    "number": "25",
    "text": "A medencét tizenkét bika tartotta: három északra, három nyugatra, három délre, három pedig keletre nézett; mindegyik a hátsó részével fordult befelé."
  },
  {
    "number": "26",
    "text": "Egy tenyér volt a vastagsága, a pereme pedig kifelé hajlott, ahogy a poharak pereme, mint a liliomvirág. Kétezer bat víz fért bele."
  },
  {
    "number": "27",
    "text": "Készített rézből tíz mosóállványt is; mindegyik állvány négy könyök hosszú, négy könyök széles és három könyök magas volt."
  },
  {
    "number": "28",
    "text": "Az állványokat így készítették el: oldallapok voltak rajtuk, és az oldallapok foglalatok között voltak."
  },
  {
    "number": "29",
    "text": "A foglalatok közötti oldallapokon oroszlánok, bikák és kerúbok voltak, ugyanígy a foglalatokon is, az oroszlánok és bikák fölött és alatt pedig koszorúmintázat."
  },
  {
    "number": "30",
    "text": "Négy rézkereke volt mindegyik állványnak, réztengelyekkel. Az állvány négy sarkán támasztékok voltak; a mosómedence aljára voltak öntve a támasztékok, mindegyik oldalon koszorúkkal."
  },
  {
    "number": "31",
    "text": "A perem a támasztékokon belül fölfelé egy könyök magasan volt, és a perem másfél könyöknyire le volt kerekítve. Domborművek voltak a peremen is, a hozzá tartozó oldallapok pedig négyszögűek voltak, nem gömbölyűek."
  },
  {
    "number": "32",
    "text": "A négy kerék az oldallapok alatt volt, a kerekek tengelyei pedig az állványhoz voltak erősítve. Mindegyik kerék másfél könyök magas volt."
  },
  {
    "number": "33",
    "text": "A kerekeket úgy készítették, mint a szekérkerekeket szokták, tengelyeiket, abroncsaikat, küllőiket és kerékagyaikat mind úgy öntötték."
  },
  {
    "number": "34",
    "text": "Mindegyik állvány négy sarkán négy támaszték volt, ezek a támasztékok az állványból nyúltak ki."
  },
  {
    "number": "35",
    "text": "Az állvány tetején félkönyöknyi kerek kiemelkedés volt körös-körül, és az állvány tetején levő tartókarok és oldallapok az állvánnyal egy darabból készültek."
  },
  {
    "number": "36",
    "text": "A tartókarok felületére és a bordázatokra kerúbokat, oroszlánokat és pálmákat vésetett, és koszorúkat körös-körül, ahogyan a hely engedte."
  },
  {
    "number": "37",
    "text": "Így készítette el a tíz állványt, mindegyiket egyformán öntve, egyforma méretűre és egyforma mintázattal."
  },
  {
    "number": "38",
    "text": "Azután készített rézből tíz mosófazekat. Negyven bat víz fért mindegyik fazékba, és mindegyik fazék átmérője négy könyök volt. Mind a tíz állványon volt egy ilyen mosófazék."
  },
  {
    "number": "39",
    "text": "Öt állványt a templom jobb oldalára, ötöt pedig a templom bal oldalára helyezett, a medencét pedig a templom jobb oldalán, délkelet felől helyezte el."
  },
  {
    "number": "40",
    "text": "Készített azután Hírám üstöket, lapátokat és hintőedényeket. Ezzel befejezte Hírám az egész munkát, amit az  Úr házához kellett készítenie Salamon király megbízásából:"
  },
  {
    "number": "41",
    "text": "a két oszlopot és a két kerek oszlopfőt, amelyek az oszlopok tetején voltak, a két hálót az oszlopok tetején levő két kerek oszlopfő beborítására,"
  },
  {
    "number": "42",
    "text": "meg négyszáz gránátalmát a két hálóra, két sor gránátalmát egy-egy hálóra, az oszlopokon levő két kerek oszlopfő beborítására;"
  },
  {
    "number": "43",
    "text": "a tíz állványt és az állványokra tíz mosófazekat;"
  },
  {
    "number": "44",
    "text": "a medencét meg tizenkét bikát a medence alá;"
  },
  {
    "number": "45",
    "text": "továbbá fazekakat, lapátokat, hintőedényeket és mindazt a fölszerelést, amit az  Úr háza számára Salamon király megbízásából fényesre csiszolt rézből kellett elkészítenie Hírámnak."
  },
  {
    "number": "46",
    "text": "A Jordán környékén öntette ezeket a király földbe vájt formákban, Szukkót és Cáretán között."
  },
  {
    "number": "47",
    "text": "Ezt az egész fölszerelést Salamon méretlenül hagyta a réz roppant bősége miatt."
  },
  {
    "number": "48",
    "text": "Elkészíttette Salamon a többi fölszerelést is az  Úr házához: az aranyoltárt, az aranyasztalt, amelyen a szent kenyerek voltak;"
  },
  {
    "number": "49",
    "text": "a lámpatartókat színaranyból a szentek szentje elé, ötöt jobbról, ötöt balról; a virágokat, a mécseseket és a koppantókat is aranyból;"
  },
  {
    "number": "50",
    "text": "a tálakat, késeket, hintőedényeket, kanalakat és szenesserpenyőket színaranyból; a sarokpántokat a templom belsejében, a szentek szentjébe vezető ajtókhoz és a templom szentélyébe vezető ajtókhoz aranyból."
  },
  {
    "number": "51",
    "text": "Amikor befejezték mindazt a munkát, amit Salamon király végeztetett az  Úr háza számára, bevitte Salamon azt az ezüstöt, aranyat és egyéb tárgyakat, amelyeket apja, Dávid szentelt oda ajándékul, és elhelyezte az  Úr házának a kincsei közé."
  }
]