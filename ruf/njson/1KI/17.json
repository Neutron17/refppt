[
  {
    "number": "1",
    "text": "A Gileádban lakó tisbei Illés ezt mondta Ahábnak: Az élő  Úrra, Izráel Istenére mondom, akinek a szolgálatában állok, hogy ezekben az esztendőkben nem lesz sem harmat, sem eső, amíg én azt nem mondom."
  },
  {
    "number": "2",
    "text": "Ezután így szólt hozzá az  Úr igéje:"
  },
  {
    "number": "3",
    "text": "Eredj el innen, menj kelet felé, és rejtőzz el a Kerít-patak mellett, a Jordántól keletre!"
  },
  {
    "number": "4",
    "text": "A patakból majd ihatsz, a hollóknak pedig megparancsoltam, hogy gondoskodjanak ott rólad."
  },
  {
    "number": "5",
    "text": "Elment tehát, és az  Úr igéje szerint járt el. Odaérve letelepedett a Kerít-patak mellett, a Jordántól keletre."
  },
  {
    "number": "6",
    "text": "A hollók hordtak neki kenyeret és húst reggel, kenyeret és húst este, a patakból pedig ihatott."
  },
  {
    "number": "7",
    "text": "Egy idő múlva azonban kiszáradt a patak, mert nem volt eső az országban."
  },
  {
    "number": "8",
    "text": "Ekkor így szólt hozzá az  Úr igéje:"
  },
  {
    "number": "9",
    "text": "Kelj föl, és menj el a Szidónhoz tartozó Sareptába, és maradj ott! Én megparancsoltam ott egy özvegyasszonynak, hogy gondoskodjék rólad."
  },
  {
    "number": "10",
    "text": "Fölkelt tehát, és elment Sareptába. Amikor a város bejáratához érkezett, éppen ott volt egy özvegyasszony, aki fát szedegetett. Odakiáltott neki, és ezt mondta: Hozz nekem egy kis vizet valamilyen edényben, hadd igyam!"
  },
  {
    "number": "11",
    "text": "Amikor az elment, hogy vizet hozzon, utánakiáltott, és ezt mondta: Hozz nekem egy falat kenyeret is magaddal!"
  },
  {
    "number": "12",
    "text": "De az asszony így felelt: A te Istenedre, az élő  Úrra mondom, hogy nincs miből. Csak egy marék liszt van a fazekamban, és egy kevés olaj a korsómban. Éppen most szedegetek pár darab fát, hogy hazamenve kisüssem azt magamnak és a fiamnak. Azt most megesszük, azután meghalunk."
  },
  {
    "number": "13",
    "text": "Illés azonban ezt mondta neki: Ne félj, csak menj, és tégy úgy, ahogyan mondtad; de előbb készíts belőle egy kis lepényt, és hozd ki nekem! Magadnak és a fiadnak csak azután készíts!"
  },
  {
    "number": "14",
    "text": "Mert így szól az  Úr, Izráel Istene: A lisztesfazék nem ürül ki, és az olajoskorsó nem fogy ki addig, amíg az  Úr esőt nem bocsát a földre."
  },
  {
    "number": "15",
    "text": "Az asszony elment, és Illés szavai szerint járt el. És evett ő is meg az asszony és a háza népe is mindennap."
  },
  {
    "number": "16",
    "text": "A lisztesfazék nem ürült ki, az olajoskorsó sem fogyott ki az  Úr ígérete szerint, ahogy igéjében, Illés által, megmondta az  Úr."
  },
  {
    "number": "17",
    "text": "Történt ezek után, hogy megbetegedett az asszonynak, a ház úrnőjének a fia, és betegsége olyan súlyossá vált, hogy már nem is lélegzett."
  },
  {
    "number": "18",
    "text": "Az asszony így szólt Illéshez: Mi bajod van velem, Isten embere? Azért jöttél hozzám, hogy emlékeztess bűnömre, és megöld a fiamat?"
  },
  {
    "number": "19",
    "text": "Ő ezt mondta neki: Add ide a fiadat! És kivette az öléből, felvitte a felső szobába, ahol lakott, és az ágyra fektette."
  },
  {
    "number": "20",
    "text": "Majd az  Úrhoz kiáltott, és ezt mondta: Istenem,  Uram! Még bajt is hozol erre az özvegyre, akinek én a vendége vagyok, és megölöd a fiát?!"
  },
  {
    "number": "21",
    "text": "Azután háromszor ráborult a gyermekre, és így kiáltott az  Úrhoz: Istenem,  Uram! Térjen vissza a lélek ebbe a gyermekbe!"
  },
  {
    "number": "22",
    "text": "Az  Úr meghallgatta Illés szavát, a lélek pedig visszatért a gyermekbe, és az föléledt."
  },
  {
    "number": "23",
    "text": "Illés ekkor fogta a gyermeket, levitte a felső szobából a házba, odaadta az anyjának, és ezt mondta Illés: Nézd, él a fiad!"
  },
  {
    "number": "24",
    "text": "Az asszony így felelt Illésnek: Most már tudom, hogy te Isten embere vagy, és hogy igaz a te szádban az  Úr igéje!"
  }
]