[
  {
    "number": "1",
    "text": "Ez már a második levél, szeretteim, amelyet hozzátok írok: ezekben emlékeztetés által ébresztgetem tiszta gondolkozásotokat,"
  },
  {
    "number": "2",
    "text": "hogy eszetekbe jussanak a szent próféták előre megmondott szavai és apostolaitoknak az Úrtól és Üdvözítőtől kapott parancsolatai."
  },
  {
    "number": "3",
    "text": "Tudjátok meg elsősorban azt, hogy az utolsó napokban csúfolódók támadnak, akik mindenből gúnyt űznek, akik saját kívánságaik szerint élnek,"
  },
  {
    "number": "4",
    "text": "és ezt kérdezgetik: „Hol van az ő eljövetelének ígérete? Mert mióta az atyák elhunytak, minden úgy maradt, amint a teremtés kezdetétől fogva van.”"
  },
  {
    "number": "5",
    "text": "Mert rejtve marad előttük, szándékosan meg is feledkeznek róla, hogy egek régóta voltak, és föld is, amely vízből és víz által állt elő az Isten szavára."
  },
  {
    "number": "6",
    "text": "Ez által az isteni szó által az akkori világ özönvízzel elárasztva elpusztult,"
  },
  {
    "number": "7",
    "text": "a mostani egek és a föld pedig ugyanezen szó által megkímélve megmaradtak, hogy tűznek tartassanak fenn az ítéletnek és az istentelen emberek pusztulásának napjára."
  },
  {
    "number": "8",
    "text": "Az az egy azonban ne legyen rejtve előttetek, szeretteim, hogy az Úr előtt egy nap annyi, mint ezer esztendő, és ezer esztendő annyi, mint egy nap."
  },
  {
    "number": "9",
    "text": "Nem késlekedik az Úr az ígérettel, amint egyesek gondolják, hanem türelmes hozzátok, mert nem azt akarja, hogy némelyek elvesszenek, hanem azt, hogy mindenki megtérjen."
  },
  {
    "number": "10",
    "text": "De el fog jönni az Úr napja, mégpedig úgy, mint a tolvaj, amikor az egek recsegve-ropogva elmúlnak, az elemek égve felbomlanak, a föld és a rajta levő alkotások is megégnek."
  },
  {
    "number": "11",
    "text": "Mivel pedig mindezek így felbomlanak, milyen szentül és kegyesen kell nektek élnetek,"
  },
  {
    "number": "12",
    "text": "akik várjátok és siettetitek az Isten napjának eljövetelét, amikor majd az egek lángolva felbomlanak, és az elemek égve megolvadnak!"
  },
  {
    "number": "13",
    "text": "De az ő ígérete szerint új eget és új földet várunk, amelyben igazság lakik."
  },
  {
    "number": "14",
    "text": "Ezért tehát, szeretteim, minthogy ezeket várjátok, igyekezzetek, hogy ő tisztának és feddhetetlennek találjon benneteket békességben."
  },
  {
    "number": "15",
    "text": "A mi Urunk hosszútűrését pedig üdvösnek tartsátok, ahogyan szeretett testvérünk, Pál is megírta nektek – a neki adott bölcsesség szerint –"
  },
  {
    "number": "16",
    "text": "szinte minden levélben, amikor ezekről szól. Ezekben van néhány nehezen érthető dolog, amelyeket a tanulatlanok és az állhatatlanok kiforgatnak, mint más írásokat is a maguk vesztére."
  },
  {
    "number": "17",
    "text": "Ti tehát, szeretteim, mivel előre tudjátok ezt, vigyázzatok, hogy az elvetemültek tévelygései el ne sodorjanak, és saját biztos meggyőződéseteket el ne veszítsétek."
  },
  {
    "number": "18",
    "text": "Inkább növekedjetek a kegyelemben és a mi Urunk, üdvözítő Jézus Krisztusunk ismeretében. Övé a dicsőség most és az örökkévalóságban!"
  }
]