[
  {
    "number": "1",
    "text": "Hová ment szerelmesed, asszonyok szépe? Merre indult szerelmesed? Hadd keressük veled együtt!"
  },
  {
    "number": "2",
    "text": "Szerelmesem a kertjébe ment, a balzsamillatú virágágyakhoz, hogy gyönyörködjék a kertekben, és liliomokat szedjen."
  },
  {
    "number": "3",
    "text": "Én szerelmesemé vagyok, és szerelmesem az enyém, a liliomokban gyönyörködik ő."
  },
  {
    "number": "4",
    "text": "Szép vagy, kedvesem, mint Tircá városa, gyönyörű, mint Jeruzsálem, ámulatba ejtő, mint egy zászlóerdő."
  },
  {
    "number": "5",
    "text": "Vedd le rólam szemeidet, mert megzavartak engem! Hajad olyan, mint egy kecskenyáj, mely a Gileádról hullámzik alá."
  },
  {
    "number": "6",
    "text": "Fogaid olyanok, mint az anyajuhok nyája, mely az úsztatóból jön: mindegyiknek van párja, nincs köztük magányos."
  },
  {
    "number": "7",
    "text": "Halántékod, mint gránátalma gerezdjei a fátyolod mögött."
  },
  {
    "number": "8",
    "text": "Királyné van hatvan, másodfeleség nyolcvan is, lány meg számtalan."
  },
  {
    "number": "9",
    "text": "De galambom csak egy van, ez a tökéletes, anyjának egyetlene, szülőjének kedvence. Nézik a lányok, és boldognak mondják, dicsérik a királynék és a másodfeleségek."
  },
  {
    "number": "10",
    "text": "Ki ez a lány? Úgy ragyog, mint a hajnal, szép, mint a holdsugár, tiszta, mint a fénylő nap, ámulatba ejtő, mint egy zászlóerdő."
  },
  {
    "number": "11",
    "text": "Lementem a diófaligetbe, hogy gyönyörködjem a zsendülő völgyben, és megnézzem, fakad-e a szőlő, virágoznak-e a gránátalmafák?"
  },
  {
    "number": "12",
    "text": "Észre sem vettem, amikor Ammínádíb kocsijába tettek engem."
  }
]