[
  {
    "number": "1",
    "text": "Fordulj, fordulj, Szulamit! Fordulj, fordulj, hadd csodáljunk! Mit csodáltok Szulamiton, amikor soraitok közt táncol?!"
  },
  {
    "number": "2",
    "text": "Mily szépen lépkedsz saruidban, te fejedelmi lány! Csípőd vonalai ékszerekhez hasonlóak, művészi kéz alkotásai."
  },
  {
    "number": "3",
    "text": "Köldököd kerek csésze, melyből nem hiányzik a fűszeres bor. Tested búzahalom liliomokkal szegélyezve."
  },
  {
    "number": "4",
    "text": "Két melled, mint két őzike, mint egy gazellapár."
  },
  {
    "number": "5",
    "text": "Nyakad elefántcsonttorony, szemeid hesbóni tavak a bat-rabbími kapunál; orrod, mint a Libánon tornya, mely Damaszkusz felé néz."
  },
  {
    "number": "6",
    "text": "Fejed olyan, mint a Karmel, és fejeden a haj, mint a bíbor; egy királyt tartanak fogva fürtjei."
  },
  {
    "number": "7",
    "text": "Mily szép vagy és mily kedves, gyönyörűséges szerelmem!"
  },
  {
    "number": "8",
    "text": "Termeted pálmához hasonló, melleid szőlőfürtökhöz."
  },
  {
    "number": "9",
    "text": "Gondoltam: Felmegyek a pálmafára, megragadom fürtjeit. Olyanok melleid, mint a szőlőfürtök, leheleted, mint az alma illata."
  },
  {
    "number": "10",
    "text": "Ajkad íze, mint a legjobb boré, mely szerelmesemtől árad felém, álomban is megnedvesíti ajkam."
  },
  {
    "number": "11",
    "text": "Én szerelmesemé vagyok, és ő is utánam vágyódik."
  },
  {
    "number": "12",
    "text": "Jöjj hát, szerelmesem, menjünk ki a mezőre, háljunk a ciprusok között!"
  },
  {
    "number": "13",
    "text": "Menjünk korán a szőlőkbe, nézzük meg, fakad-e a szőlő, kinyílt-e virága, virágoznak-e a gránátalmafák? Ott ajándékozlak meg szerelmemmel."
  },
  {
    "number": "14",
    "text": "A mandragórák illatoznak, ajtónk előtt ott a sok édes gyümölcs, van friss, van aszalt is: szerelmesem, neked tartogattam!"
  }
]