[
  {
    "number": "1",
    "text": "A hetedik hónap huszonegyedik napján így szólt az  Úr igéje Haggeus próféta által:"
  },
  {
    "number": "2",
    "text": "Beszélj Zerubbábellel, Sealtíél fiával, Júda helytartójával és Jósua főpappal, Jócádák fiával meg a megmaradt néppel, és kérdezd meg tőlük:"
  },
  {
    "number": "3",
    "text": "Van-e köztetek olyan, aki még látta ezt a templomot régi dicsőségében? És milyennek látjátok most? Ugye, szerintetek ez semmit sem ér ahhoz képest?"
  },
  {
    "number": "4",
    "text": "Azért most légy bátor, Zerubbábel! – így szól az  Úr. Légy bátor te is, Jósua főpap, Jócádák fia, és legyen bátor az ország egész népe – így szól az  Úr –, és dolgozzatok, mert én veletek vagyok! – így szól a Seregek  Ura."
  },
  {
    "number": "5",
    "text": "Mert ígéretet tettem nektek, amikor kijöttetek Egyiptomból, és lelkem köztetek marad! Ne féljetek!"
  },
  {
    "number": "6",
    "text": "Így szól a Seregek  Ura: Még egy kevés idő, és megrendítem az eget és a földet, a tengert és a szárazföldet."
  },
  {
    "number": "7",
    "text": "Megrendítek minden népet, és elhozzák kincseiket a népek, ezt a házat pedig megtöltöm dicsőséggel – mondja a Seregek  Ura."
  },
  {
    "number": "8",
    "text": "Enyém az ezüst, enyém az arany – így szól a Seregek  Ura."
  },
  {
    "number": "9",
    "text": "Nagyobb lesz ennek a későbbi templomnak a dicsősége, mint amilyen a korábbié volt – mondja a Seregek  Ura –, és ezen a helyen békességet adok! – így szól a Seregek  Ura."
  },
  {
    "number": "10",
    "text": "Dárius uralkodásának második esztendejében, a kilencedik hónap huszonnegyedikén így szólt az  Úr igéje Haggeus prófétához."
  },
  {
    "number": "11",
    "text": "Ezt mondja a Seregek  Ura: Kérj útmutatást a papoktól erre nézve:"
  },
  {
    "number": "12",
    "text": "Ha valaki szentelt húst visz ruhája szárnyában, és a ruha szárnyával hozzáér a kenyérhez, főzelékhez, borhoz vagy olajhoz, vagy bármi más eledelhez, szentté válik-e az? A papok ezt válaszolták: Nem!"
  },
  {
    "number": "13",
    "text": "Akkor Haggeus ezt kérdezte: Ha egy holttest érintése miatt tisztátalan ember ér hozzá mindezekhez, tisztátalanná válnak-e? A papok ezt válaszolták: Tisztátalanná!"
  },
  {
    "number": "14",
    "text": "Haggeus erre így felelt: Ilyen ez a nép, ilyen ez a nemzet énelőttem – így szól az  Úr –, és ilyen minden munkájuk, sőt amit áldozatul hoznak ide, az is tisztátalan!"
  },
  {
    "number": "15",
    "text": "Most azért gondoljátok meg, hogy mi történt a múltban mindmáig, mióta elkezdtetek követ kőre rakni az  Úr templomában!"
  },
  {
    "number": "16",
    "text": "Az történt, hogy ha valaki odament gabonájához, amelytől húsz vékát várt, csak tíz lett, és ha valaki odament a borsajtóhoz, remélve, hogy ötven korsóra valót fog meríteni, csak húsz lett."
  },
  {
    "number": "17",
    "text": "Megvertelek benneteket aszállyal, gabonarozsdával, és jégeső verte el mindazt, amiért munkálkodtatok, de ez sem térített titeket hozzám – így szól az  Úr."
  },
  {
    "number": "18",
    "text": "Gondoljátok meg hát, hogy mi történt a múltban mindmáig, a kilencedik hónap huszonnegyedik napjáig, addig a napig, amelyen lerakták az  Úr templomának alapját; gondoljátok csak meg!"
  },
  {
    "number": "19",
    "text": "Van-e még gabona a magtárban? És még a szőlő, a fügefa, a gránátalma és az olajfa sem hozott termést! De ettől a naptól fogva majd áldást adok!"
  },
  {
    "number": "20",
    "text": "Így szólt az  Úr igéje Haggeushoz másodszor is a hónap huszonnegyedik napján:"
  },
  {
    "number": "21",
    "text": "Mondd meg Zerubbábelnek, Júda helytartójának: Megrendítem az eget és a földet,"
  },
  {
    "number": "22",
    "text": "ledöntöm a királyi trónokat, és megtöröm a népek királyainak erejét. Felforgatom a harci kocsikat a harcosokkal együtt, elhullanak a lovak a lovasokkal együtt; az emberek egymás kardja által esnek el."
  },
  {
    "number": "23",
    "text": "Így szól a Seregek  Ura: Azon a napon a kezembe veszlek téged, Zerubbábel, Sealtíél fia, én szolgám – így szól az  Úr –, és olyanná teszlek, mint egy pecsétgyűrű, mert téged választottalak ki! – így szól a Seregek  Ura."
  }
]