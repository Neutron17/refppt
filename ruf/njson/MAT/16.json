[
  {
    "number": "1",
    "text": "A farizeusok és a szadduceusok odamentek, hogy kísértsék őt, és kérték, hogy mutasson mennyei jelt nekik."
  },
  {
    "number": "2",
    "text": "Ő azonban így válaszolt nekik: Napnyugtakor azt mondjátok, hogy szép idő lesz, mert vörös az ég."
  },
  {
    "number": "3",
    "text": "Reggel pedig, hogy ma zivatar lesz, mert vörös és borús az ég. Képmutatók! Az ég színét meg tudjátok ítélni, az idők jeleit pedig nem tudjátok?"
  },
  {
    "number": "4",
    "text": "Ez a gonosz és parázna nemzedék jelt kíván, de nem adatik neki más jel, csak Jónás próféta jele. Ezzel otthagyta őket, és elment."
  },
  {
    "number": "5",
    "text": "Amikor a tanítványok átmentek a túlsó partra, elfelejtettek kenyeret vinni magukkal."
  },
  {
    "number": "6",
    "text": "Jézus így szólt hozzájuk: Vigyázzatok, és óvakodjatok a farizeusok és szadduceusok kovászától!"
  },
  {
    "number": "7",
    "text": "Ők pedig így gondolkodtak magukban: Nem is hoztunk kenyeret!"
  },
  {
    "number": "8",
    "text": "Tudva ezt Jézus, így szólt hozzájuk: Miért gondolkodtok magatokban azon, ti kicsinyhitűek, hogy nincs kenyeretek?"
  },
  {
    "number": "9",
    "text": "Még mindig nem értitek? Nem emlékeztek az ötezer ember öt kenyerére, és arra, hány kosárra valót szedtetek össze?"
  },
  {
    "number": "10",
    "text": "A négyezer ember hét kenyerére sem emlékeztek, és arra sem, hány kosár maradékot szedtetek össze?"
  },
  {
    "number": "11",
    "text": "Miért nem értitek meg, hogy én nem kenyérről beszéltem nektek? Óvakodjatok a farizeusok és szadduceusok kovászától!"
  },
  {
    "number": "12",
    "text": "Ekkor megértették: nem azt mondta, hogy a kenyér kovászától óvakodjanak, hanem a farizeusok és szadduceusok tanításától."
  },
  {
    "number": "13",
    "text": "Amikor Jézus Cézárea Filippi vidékére ért, megkérdezte tanítványait: Kinek mondják az emberek az Emberfiát?"
  },
  {
    "number": "14",
    "text": "Ők így válaszoltak: Némelyek Keresztelő Jánosnak, mások Illésnek, megint mások pedig Jeremiásnak vagy valamelyik prófétának."
  },
  {
    "number": "15",
    "text": "Ő megkérdezte tőlük: Hát ti kinek mondotok engem?"
  },
  {
    "number": "16",
    "text": "Simon Péter így felelt: Te vagy a Krisztus, az élő Isten Fia."
  },
  {
    "number": "17",
    "text": "Jézus ezt mondta neki: Boldog vagy, Simon, Jóna fia, mert nem test és vér fedte fel ezt előtted, hanem az én mennyei Atyám."
  },
  {
    "number": "18",
    "text": "Én pedig ezt mondom neked: Te Péter vagy, és én ezen a kősziklán építem majd fel egyházamat, és a pokol kapui sem fognak diadalmaskodni rajta."
  },
  {
    "number": "19",
    "text": "Neked adom a mennyek országának kulcsait, és amit megkötsz a földön, kötve lesz az a mennyekben is, és amit feloldasz a földön, oldva lesz az a mennyekben is."
  },
  {
    "number": "20",
    "text": "Akkor megparancsolta tanítványainak: ne mondják el senkinek, hogy ő a Krisztus."
  },
  {
    "number": "21",
    "text": "Ettől fogva kezdett Jézus nyíltan beszélni a tanítványainak arról, hogy Jeruzsálembe kell mennie, sokat kell szenvednie a vénektől, főpapoktól és írástudóktól, meg kell öletnie, de harmadnapon fel kell támadnia."
  },
  {
    "number": "22",
    "text": "Péter ekkor félrevonta őt, és feddeni kezdte: Isten mentsen, Uram, ez nem történhet meg veled!"
  },
  {
    "number": "23",
    "text": "Ő pedig megfordulva ezt mondta Péternek: Távozz tőlem, Sátán, kísértesz engem, mert nem Isten akaratára ügyelsz, hanem az emberekére."
  },
  {
    "number": "24",
    "text": "Akkor Jézus ezt mondta tanítványainak: Ha valaki énutánam akar jönni, tagadja meg magát, vegye fel a keresztjét, és kövessen engem!"
  },
  {
    "number": "25",
    "text": "Mert aki meg akarja menteni az életét, elveszti azt, aki pedig elveszti az életét énértem, megtalálja azt."
  },
  {
    "number": "26",
    "text": "Mert mit használ az embernek, ha az egész világot megnyeri, lelkében pedig kárt vall? Vagy mit adhat az ember váltságdíjul a lelkéért?"
  },
  {
    "number": "27",
    "text": "Mert eljön az Emberfia az ő Atyjának dicsőségében angyalaival együtt, és akkor megfizet mindenkinek cselekedetei szerint."
  },
  {
    "number": "28",
    "text": "Bizony mondom nektek, hogy vannak az itt állók között némelyek, akik nem ízlelik meg a halált addig, amíg meg nem látják az Emberfiát, amint eljön az ő országában."
  }
]