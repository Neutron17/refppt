[
  {
    "number": "1",
    "text": "Abban az időben Heródes, a negyedes fejedelem meghallotta, hogy mit beszélnek Jézusról,"
  },
  {
    "number": "2",
    "text": "és ezt mondta szolgáinak: Ez az ember Keresztelő János, ő támadt fel a halottak közül, és ezért vannak benne a csodatevő erők."
  },
  {
    "number": "3",
    "text": "Heródes ugyanis elfogatta Jánost, bilincsbe verette, és börtönbe záratta, testvérének, Fülöpnek a felesége, Heródiás miatt."
  },
  {
    "number": "4",
    "text": "János ugyanis azt mondta neki: Nem szabad együtt élned vele!"
  },
  {
    "number": "5",
    "text": "Heródes szerette volna megöletni, de félt a sokaságtól, mert prófétának tartották."
  },
  {
    "number": "6",
    "text": "Amikor azonban eljött Heródes születésnapja, Heródiás leánya táncolt a társaság előtt, és ez kedvére volt Heródesnek;"
  },
  {
    "number": "7",
    "text": "ezért esküvel fogadta, hogy bármit kér, megadja neki."
  },
  {
    "number": "8",
    "text": "Ő pedig anyja tanácsára így szólt: Add nekem egy tálon Keresztelő János fejét."
  },
  {
    "number": "9",
    "text": "A király elkomorodott, de esküje és a vendégek miatt megparancsolta, hogy teljesítsék kérését."
  },
  {
    "number": "10",
    "text": "Elküldte embereit, lefejeztette Jánost a börtönben."
  },
  {
    "number": "11",
    "text": "Elhozták a fejét egy tálon, átadták a leánynak, ő pedig odavitte anyjának."
  },
  {
    "number": "12",
    "text": "Azután eljöttek tanítványai, elvitték a holttestet, és eltemették. Majd elmentek, és hírül adták ezt Jézusnak."
  },
  {
    "number": "13",
    "text": "Amikor meghallotta ezt Jézus, eltávozott onnan hajón egy lakatlan helyre egyedül. Amikor meghallotta ezt a sokaság, gyalog követte őt a városokból."
  },
  {
    "number": "14",
    "text": "Amikor Jézus kiszállt, és meglátta a nagy sokaságot, megszánta őket, és meggyógyította betegeiket."
  },
  {
    "number": "15",
    "text": "Amikor esteledett, odamentek hozzá tanítványai, és ezt mondták: Lakatlan ez a hely, és későre jár. Bocsásd el a sokaságot, hogy menjenek a falvakba, és vegyenek élelmet maguknak."
  },
  {
    "number": "16",
    "text": "Jézus azonban ezt mondta nekik: Nem kell elmenniük: ti adjatok nekik enni!"
  },
  {
    "number": "17",
    "text": "Ők így válaszoltak: Nincs itt egyebünk, csak öt kenyerünk és két halunk."
  },
  {
    "number": "18",
    "text": "Ő pedig ezt mondta: Hozzátok nekem ide azokat!"
  },
  {
    "number": "19",
    "text": "Ekkor megparancsolta a sokaságnak, hogy telepedjenek le a fűre, azután vette az öt kenyeret és a két halat, feltekintett az égre, megáldotta és megtörte a kenyereket, és a tanítványoknak adta, a tanítványok pedig a sokaságnak."
  },
  {
    "number": "20",
    "text": "Miután valamennyien ettek és jóllaktak, összeszedték a maradék darabokat, tizenkét tele kosárral."
  },
  {
    "number": "21",
    "text": "Aki pedig evett, mintegy ötezer férfi volt, az asszonyokat és a gyermekeket nem számítva."
  },
  {
    "number": "22",
    "text": "Ezután nyomban sürgetni kezdte tanítványait, hogy szálljanak hajóba, és menjenek át előtte a túlsó partra, amíg ő elbocsátja a sokaságot."
  },
  {
    "number": "23",
    "text": "Miután elbocsátotta a sokaságot, egyedül felment a hegyre imádkozni. Amikor beesteledett, egyedül volt ott."
  },
  {
    "number": "24",
    "text": "A hajó pedig már messze eltávolodott a parttól, és a hullámok között hányódott, mert ellenszél volt."
  },
  {
    "number": "25",
    "text": "Már hajnalodott, amikor Jézus odament hozzájuk a tengeren járva."
  },
  {
    "number": "26",
    "text": "Mikor pedig a tanítványok meglátták, hogy a tengeren jár, megrémültek, és ezt mondták: Kísértet ez! És ijedtükben felkiáltottak."
  },
  {
    "number": "27",
    "text": "De Jézus azonnal megszólította őket, és ezt mondta: Bízzatok, én vagyok, ne féljetek!"
  },
  {
    "number": "28",
    "text": "Péter ekkor így válaszolt neki: Uram, ha te vagy az, parancsold meg, hogy odamenjek hozzád a vízen!"
  },
  {
    "number": "29",
    "text": "Ő pedig így szólt: Jöjj! És Péter, kiszállva a hajóból, járni kezdett a vízen, és elindult Jézus felé."
  },
  {
    "number": "30",
    "text": "Amikor azonban az erős szélre figyelt, megijedt, és amint süllyedni kezdett, felkiáltott: Uram, ments meg!"
  },
  {
    "number": "31",
    "text": "Jézus pedig azonnal kinyújtotta a kezét, megragadta őt, és ezt mondta neki: Kicsinyhitű, miért kételkedtél?"
  },
  {
    "number": "32",
    "text": "És amint beszálltak a hajóba, elült a szél."
  },
  {
    "number": "33",
    "text": "A hajóban levők pedig leborultak előtte, és ezt mondták: Valóban Isten Fia vagy!"
  },
  {
    "number": "34",
    "text": "Átkelve Genezáretnél értek partot."
  },
  {
    "number": "35",
    "text": "Amikor felismerték őt annak a helynek a lakói, hírül adták az egész környéken, és odavittek hozzá minden beteget,"
  },
  {
    "number": "36",
    "text": "és kérték őt, hogy legalább a ruhája szegélyét megérinthessék. És aki csak megérintette, meggyógyult."
  }
]