[
  {
    "number": "1",
    "text": "Abban az időben Jézus gabonaföldeken ment át szombaton, tanítványai pedig megéheztek, és kalászokat szakítottak le, és azt ették."
  },
  {
    "number": "2",
    "text": "Amikor ezt meglátták a farizeusok, szóltak neki: Íme, tanítványaid olyat tesznek, amit szombaton nem szabad."
  },
  {
    "number": "3",
    "text": "Ő pedig ezt válaszolta nekik: Nem olvastátok, hogy mit tett Dávid, amikor kísérőivel együtt megéhezett?"
  },
  {
    "number": "4",
    "text": "Bement az Isten házába, és a szent kenyereket ették meg, amelyeket nem lett volna szabad megennie sem neki, sem az ő kíséretének, hanem csak a papoknak."
  },
  {
    "number": "5",
    "text": "Vagy nem olvastátok a törvényben, hogy szombaton a papok a templomban megszegik a szombatot, mégsem vétkeznek?"
  },
  {
    "number": "6",
    "text": "De mondom nektek, nagyobb van itt a templomnál!"
  },
  {
    "number": "7",
    "text": "Ha pedig értenétek, mit jelent ez: „Irgalmasságot akarok, nem áldozatot”, nem ítéltétek volna el azokat, akik nem vétkeztek."
  },
  {
    "number": "8",
    "text": "Mert az Emberfia ura a szombatnak."
  },
  {
    "number": "9",
    "text": "Onnan eltávozva bement a zsinagógájukba,"
  },
  {
    "number": "10",
    "text": "ahol volt egy sorvadt kezű ember. Azért, hogy vádat emeljenek ellene, megkérdezték Jézustól: Szabad-e szombaton gyógyítani?"
  },
  {
    "number": "11",
    "text": "Ő pedig ezt mondta nekik: Ki az közületek, akinek ha egyetlen juha van, és az verembe esik szombaton, nem ragadja meg, és nem húzza ki?"
  },
  {
    "number": "12",
    "text": "Mennyivel többet ér az ember a juhnál! Szabad tehát jót tenni szombaton."
  },
  {
    "number": "13",
    "text": "Ekkor így szólt ahhoz az emberhez: Nyújtsd ki a kezedet! Ő kinyújtotta, és az újra olyan egészséges lett, mint a másik."
  },
  {
    "number": "14",
    "text": "A farizeusok pedig kimentek, és elhatározták, hogy végeznek vele."
  },
  {
    "number": "15",
    "text": "Mivel Jézus tudta ezt, eltávozott onnan. És sokan követték őt, ő pedig meggyógyította mindnyájukat,"
  },
  {
    "number": "16",
    "text": "és megparancsolta nekik, hogy ne fedjék fel, kicsoda ő,"
  },
  {
    "number": "17",
    "text": "hogy beteljesedjék, amit Ézsaiás prófétált:"
  },
  {
    "number": "18",
    "text": "„Íme, az én szolgám, akit kiválasztottam, akit én szeretek, akiben gyönyörködöm! Lelkemet adom neki, és ítéletet hirdet a népeknek."
  },
  {
    "number": "19",
    "text": "Nem szít viszályt, és nem lármáz, senki sem hallja hangját az utcákon."
  },
  {
    "number": "20",
    "text": "Megrepedt nádszálat nem tör el, és füstölgő mécsest nem olt ki, míg győzelemre nem viszi az ítéletet."
  },
  {
    "number": "21",
    "text": "És az ő nevében reménykednek majd a népek.”"
  },
  {
    "number": "22",
    "text": "Akkor odavittek hozzá egy vak és néma megszállottat, és ő meggyógyította, úgyhogy a néma beszélt és látott."
  },
  {
    "number": "23",
    "text": "És az egész sokaság megdöbbenve kérdezte: Csak nem ő a Dávid Fia?"
  },
  {
    "number": "24",
    "text": "A farizeusok pedig, akik ezt hallották, így szóltak: Ez nem űzheti ki az ördögöket másként, csak Belzebubbal, az ördögök fejedelmével!"
  },
  {
    "number": "25",
    "text": "Ő pedig, ismerve gondolataikat, ezt mondta nekik: Minden ország, amely meghasonlik önmagával, elpusztul, és egyetlen város vagy ház sem maradhat fenn, amely meghasonlik önmagával."
  },
  {
    "number": "26",
    "text": "Ha pedig a Sátán a Sátánt űzi ki, akkor meghasonlott önmagával: hogyan maradhat fenn így az országa?"
  },
  {
    "number": "27",
    "text": "És ha én Belzebubbal űzöm ki az ördögöket, a ti fiaitok kivel űzik ki? Ezért ők lesznek a ti bíráitok!"
  },
  {
    "number": "28",
    "text": "Ha viszont én Isten Lelkével űzöm ki az ördögöket, akkor bizony elérkezett hozzátok az Isten országa."
  },
  {
    "number": "29",
    "text": "Vagy hogyan mehetne be valaki egy erős ember házába, és hogyan rabolhatná el annak javait, ha előbb meg nem kötözi azt az erős embert? Akkor kirabolhatja a házát."
  },
  {
    "number": "30",
    "text": "Aki nincs velem, az ellenem van, és aki nem velem gyűjt, az tékozol."
  },
  {
    "number": "31",
    "text": "Ezért mondom nektek: minden bűn és káromlás megbocsáttatik majd az embereknek, de a Lélek káromlása nem bocsáttatik meg."
  },
  {
    "number": "32",
    "text": "Aki az Emberfia ellen szól valamit, annak megbocsáttatik, de aki a Szentlélek ellen szól, annak nem bocsáttatik meg sem ebben a világban, sem az eljövendőben."
  },
  {
    "number": "33",
    "text": "Ha jó a fa, jó a gyümölcse is, ha rossz a fa, rossz a gyümölcse is. Mert gyümölcséről lehet megismerni a fát."
  },
  {
    "number": "34",
    "text": "Ti viperafajzatok! Hogyan szólhatnátok jót gonosz létetekre? Mert amivel csordultig van a szív, azt szólja a száj."
  },
  {
    "number": "35",
    "text": "A jó ember jó kincseiből jót hoz elő, a gonosz ember gonosz kincseiből gonoszt hoz elő."
  },
  {
    "number": "36",
    "text": "De mondom nektek, hogy minden haszontalan szóról, amelyet kimondanak az emberek, számot fognak adni az ítélet napján:"
  },
  {
    "number": "37",
    "text": "mert szavaid alapján ítéltetsz majd igaznak, és szavaid alapján ítéltetsz majd bűnösnek."
  },
  {
    "number": "38",
    "text": "Akkor újra megszólította őt néhány írástudó és farizeus: Mester, jelt akarunk látni tőled."
  },
  {
    "number": "39",
    "text": "Ő pedig így válaszolt nekik: Ez a gonosz és parázna nemzedék jelt követel, de nem adatik neki más jel, csak Jónás próféta jele."
  },
  {
    "number": "40",
    "text": "Mert ahogyan Jónás három nap és három éjjel volt a hal gyomrában, úgy lesz az Emberfia is a föld belsejében három nap és három éjjel."
  },
  {
    "number": "41",
    "text": "Ninive lakói feltámadnak majd az ítéletkor ezzel a nemzedékkel együtt, és elítélik ezt a nemzedéket, mert ők megtértek Jónás prédikálására; de íme, nagyobb van itt Jónásnál!"
  },
  {
    "number": "42",
    "text": "Dél királynője feltámad majd az ítéletkor ezzel a nemzedékkel együtt, és elítéli ezt a nemzedéket, mert ő a föld végső határáról is eljött, hogy meghallgassa Salamon bölcsességét; de íme, nagyobb van itt Salamonnál!"
  },
  {
    "number": "43",
    "text": "Amikor a tisztátalan lélek kimegy az emberből, víz nélküli helyeken bolyong, nyugalmat keres, de nem talál."
  },
  {
    "number": "44",
    "text": "Akkor így szól: Visszatérek házamba, ahonnan kijöttem. Amikor odaér, üresen, kiseperve és felékesítve találja azt."
  },
  {
    "number": "45",
    "text": "Akkor elmegy, maga mellé vesz másik hét lelket, még magánál is gonoszabbakat, és bemenve megtelepednek ott; és végül ennek az embernek az állapota rosszabb lesz, mint azelőtt volt. Ez történik majd ezzel a gonosz nemzedékkel is."
  },
  {
    "number": "46",
    "text": "Még beszélt Jézus a sokasághoz, amikor íme, anyja és testvérei megálltak odakint, mert beszélni akartak vele."
  },
  {
    "number": "47",
    "text": "Valaki szólt neki: Íme, anyád és testvéreid odakint állnak, és beszélni akarnak veled."
  },
  {
    "number": "48",
    "text": "Ő azonban így felelt annak, aki szólt neki: Ki az én anyám, és kik az én testvéreim?"
  },
  {
    "number": "49",
    "text": "Erre kinyújtotta kezét tanítványai felé, és így szólt: Íme, az én anyám és az én testvéreim!"
  },
  {
    "number": "50",
    "text": "Mert aki cselekszi az én mennyei Atyám akaratát, az az én testvérem és az én anyám."
  }
]