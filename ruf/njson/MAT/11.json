[
  {
    "number": "1",
    "text": "Amikor Jézus elmondta parancsait a tizenkét tanítványnak, továbbment onnan, hogy tanítson és igét hirdessen a városokban."
  },
  {
    "number": "2",
    "text": "János pedig, amikor hallott a börtönben Krisztus cselekedeteiről, elküldte tanítványait,"
  },
  {
    "number": "3",
    "text": "és megkérdezte tőle: Te vagy-e az Eljövendő, vagy mást várjunk?"
  },
  {
    "number": "4",
    "text": "Jézus így válaszolt nekik: Menjetek, és mondjátok el Jánosnak, amiket hallotok és láttok:"
  },
  {
    "number": "5",
    "text": "vakok látnak, és bénák járnak, leprások tisztulnak meg, és süketek hallanak, halottak támadnak fel, és szegényeknek hirdettetik az evangélium,"
  },
  {
    "number": "6",
    "text": "és boldog, aki nem botránkozik meg énbennem."
  },
  {
    "number": "7",
    "text": "Amikor azok elindultak, Jézus beszélni kezdett a sokaságnak Jánosról: Miért mentetek ki a pusztába? Szélingatta nádszálat látni?"
  },
  {
    "number": "8",
    "text": "Ugyan miért mentetek ki? Finom ruhába öltözött embert látni? Hiszen akik finom ruhákat viselnek, azok a királyok palotáiban vannak."
  },
  {
    "number": "9",
    "text": "Ugyan miért mentetek ki? Prófétát látni? Bizony mondom nektek, még prófétánál is nagyobbat."
  },
  {
    "number": "10",
    "text": "Ő az, akiről meg van írva: „Íme, én elküldöm előtted követemet, aki elkészíti előtted az utat.”"
  },
  {
    "number": "11",
    "text": "Bizony mondom nektek: az asszonytól születettek között nincs nagyobb Keresztelő Jánosnál; de aki a legkisebb a mennyek országában, nagyobb nála."
  },
  {
    "number": "12",
    "text": "Keresztelő János napjaitól mostanáig a mennyek országa erőszakot szenved, és az erőszakosok igyekeznek hatalmukba keríteni."
  },
  {
    "number": "13",
    "text": "Mert valamennyi próféta és a törvény is Jánosig prófétált."
  },
  {
    "number": "14",
    "text": "És ha el akarjátok fogadni, ő maga Illés, akinek el kellett jönnie."
  },
  {
    "number": "15",
    "text": "Akinek van füle, hallja!"
  },
  {
    "number": "16",
    "text": "De mihez hasonlítsam ezt a nemzedéket? Hasonló a piacon ülő gyermekekhez, akik ezt kiáltják a többieknek:"
  },
  {
    "number": "17",
    "text": "Zenéltünk nektek, és nem táncoltatok; siratót mondtunk, és nem gyászoltatok."
  },
  {
    "number": "18",
    "text": "Mert eljött János, aki nem eszik, és nem is iszik, és ezt mondják: Ördög van benne!"
  },
  {
    "number": "19",
    "text": "Eljött az Emberfia, aki eszik és iszik, és ezt mondják: Íme, falánk és részeges, vámszedők és bűnösök barátja! De cselekedetei által nyert igazolást a bölcsesség."
  },
  {
    "number": "20",
    "text": "Akkor feddeni kezdte azokat a városokat, amelyekben a legtöbb csodája történt, mert nem tértek meg:"
  },
  {
    "number": "21",
    "text": "Jaj neked, Korazin! Jaj neked, Bétsaida! Mert ha Tíruszban és Szidónban történtek volna azok a csodák, amelyek nálatok történtek, régen megtértek volna zsákruhában és hamuban!"
  },
  {
    "number": "22",
    "text": "Sőt mondom nektek: Tírusznak és Szidónnak könnyebb lesz az ítélet napján, mint nektek."
  },
  {
    "number": "23",
    "text": "Te is, Kapernaum, talán az égig emelkedsz? A pokolig fogsz alászállni! Mert ha Sodomában történtek volna azok a csodák, amelyek nálad történtek, megmaradt volna a mai napig."
  },
  {
    "number": "24",
    "text": "Sőt mondom nektek, hogy Sodoma földjének könnyebb lesz az ítélet napján, mint neked."
  },
  {
    "number": "25",
    "text": "Abban az időben így szólt Jézus: Magasztallak, Atyám, menny és föld Ura, mert elrejtetted ezeket a bölcsek és értelmesek elől, és felfedted az egyszerű embereknek."
  },
  {
    "number": "26",
    "text": "Igen, Atyám, mert így láttad jónak."
  },
  {
    "number": "27",
    "text": "Az én Atyám mindent átadott nekem, és senki sem ismeri a Fiút, csak az Atya, az Atyát sem ismeri senki, csak a Fiú, és az, akinek a Fiú akarja kijelenteni."
  },
  {
    "number": "28",
    "text": "Jöjjetek énhozzám mindnyájan, akik megfáradtatok és meg vagytok terhelve, és én megnyugvást adok nektek."
  },
  {
    "number": "29",
    "text": "Vegyétek magatokra az én igámat, és tanuljátok meg tőlem, hogy szelíd vagyok és alázatos szívű, és megnyugvást találtok lelketeknek."
  },
  {
    "number": "30",
    "text": "Mert az én igám jó, és az én terhem könnyű."
  }
]