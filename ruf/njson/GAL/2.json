[
  {
    "number": "1",
    "text": "Azután tizennégy esztendő múlva ismét felmentem Jeruzsálembe Barnabással, és magammal vittem Tituszt is."
  },
  {
    "number": "2",
    "text": "Kinyilatkoztatástól indíttatva mentem fel, és eléjük tártam az evangéliumot, amelyet a népek között hirdetek, mégpedig külön a tekintélyesek elé, nehogy hiába fáradjak, és hogy eddigi fáradozásom se legyen hiábavaló."
  },
  {
    "number": "3",
    "text": "Még a velem lévő Tituszt sem kényszerítette senki arra, hogy körülmetélkedjék, noha ő görög volt,"
  },
  {
    "number": "4",
    "text": "a befurakodott áltestvérek kedvéért sem, akik csak azért férkőztek be közénk, hogy kikémleljék szabadságunkat, amelyet Krisztus Jézusban kaptunk, és így szolgává tegyenek minket."
  },
  {
    "number": "5",
    "text": "Ezeknek egy pillanatra sem engedtünk, hogy az evangélium igazsága megmaradjon számotokra."
  },
  {
    "number": "6",
    "text": "Azok pedig, akik tekintélyeseknek számítanak – hogy a múltban mik voltak, azzal nem törődöm; Isten nem nézi az ember személyét –, azok a tekintélyes személyek engem semmire sem köteleztek."
  },
  {
    "number": "7",
    "text": "Ellenkezőleg: elismerték, hogy rám van bízva a körülmetéletlenség evangéliuma, mint ahogyan Péterre a körülmetélésé."
  },
  {
    "number": "8",
    "text": "Mert aki munkálkodott Péter által a körülmetéltek közötti apostolságban, az munkálkodott énáltalam is a népek között."
  },
  {
    "number": "9",
    "text": "És amikor Jakab, Kéfás és János, akiket oszlopoknak tekintenek, felismerték a nekem adott kegyelmet, megállapodásul kezet adtak nekem és Barnabásnak, hogy mi a népekhez menjünk, ők pedig a körülmetéltekhez."
  },
  {
    "number": "10",
    "text": "Csak azt kérték, hogy emlékezzünk meg a szegényekről; ez az, amit én igyekeztem is megtenni."
  },
  {
    "number": "11",
    "text": "Amikor pedig Kéfás Antiókhiába jött, nyíltan szembeszálltam vele, mivel okot adott arra, hogy megfeddjem."
  },
  {
    "number": "12",
    "text": "Mielőtt ugyanis odajöttek néhányan Jakabtól, együtt evett a pogányokból lett hívőkkel. Amikor pedig azok megérkeztek, visszahúzódott és elkülönült, mert félt a zsidók közül való hívőktől."
  },
  {
    "number": "13",
    "text": "Képmutató módon viselkedett vele együtt a többi zsidó is, úgyhogy képmutatásukba még Barnabás is belesodródott."
  },
  {
    "number": "14",
    "text": "De amikor láttam, hogy nem az evangélium igazságának megfelelő egyenes úton járnak, mindnyájuk előtt ezt mondtam Kéfásnak: „Ha te zsidó létedre pogány módra és nem zsidó módra élsz, hogyan kényszerítheted a pogányokat, hogy zsidó szokás szerint éljenek?”"
  },
  {
    "number": "15",
    "text": "Mi, akik zsidónak születtünk, és nem pogányok közül való bűnösök vagyunk,"
  },
  {
    "number": "16",
    "text": "tudjuk, hogy az ember nem a törvény cselekedetei alapján igazul meg, hanem a Krisztus Jézusba vetett hit által. Ezért mi is Krisztus Jézusban hittünk, hogy megigazuljunk a Krisztusban való hit és nem a törvény cselekvése által, mert a törvény cselekvése által nem igazul meg egy ember sem."
  },
  {
    "number": "17",
    "text": "Ha pedig Krisztusban keresve megigazulást, magunk is bűnösnek bizonyulunk, akkor talán Krisztus a bűn szolgája? Szó sincs róla!"
  },
  {
    "number": "18",
    "text": "Mert ha ismét felépítem, amit leromboltam, saját magamat nyilvánítom törvényszegőnek."
  },
  {
    "number": "19",
    "text": "Mert én meghaltam a törvény által a törvénynek, hogy Istennek éljek."
  },
  {
    "number": "20",
    "text": "Krisztussal együtt keresztre vagyok feszítve: többé tehát nem én élek, hanem Krisztus él bennem; azt az életet pedig, amelyet most testben élek, az Isten Fiában való hitben élem, aki szeretett engem, és önmagát adta értem."
  },
  {
    "number": "21",
    "text": "Nem vetem el Isten kegyelmét: mert ha a törvény által van a megigazulás, akkor Krisztus hiába halt meg."
  }
]