[
  {
    "number": "1",
    "text": "Pál, Krisztus Jézus foglya és Timóteus, a testvér Filemonnak, szeretett testvérünknek és munkatársunknak,"
  },
  {
    "number": "2",
    "text": "Appiának, a mi testvérünknek, Arkhipposznak, a mi bajtársunknak és a házadban levő gyülekezetnek:"
  },
  {
    "number": "3",
    "text": "Kegyelem nektek és békesség Istentől, a mi Atyánktól és az Úr Jézus Krisztustól."
  },
  {
    "number": "4",
    "text": "Hálát adok mindenkor az én Istenemnek, amikor megemlékezem rólad imádságaimban,"
  },
  {
    "number": "5",
    "text": "mert hallottam az Úr Jézusba vetett hitedről és a szentek iránt tanúsított szeretetedről,"
  },
  {
    "number": "6",
    "text": "és imádkozom azért, hogy a hitünkben való közösséged eljuttasson téged mindannak a jónak a megismerésére, amely Krisztusért van bennünk."
  },
  {
    "number": "7",
    "text": "Szeretetedben sok örömünk és vigasztalásunk volt, mert a szentek szíve felüdült általad, testvérem."
  },
  {
    "number": "8",
    "text": "Krisztusban tehát egészen nyíltan megparancsolhatnám neked azt, ami kötelességed volna,"
  },
  {
    "number": "9",
    "text": "a szeretet miatt azonban inkább csak kérlek, mert ilyen vagyok én, az öreg Pál, most még fogoly is Krisztusért."
  },
  {
    "number": "10",
    "text": "Kérlek pedig téged az én fiamért, akit a fogságban szültem, Onészimoszért,"
  },
  {
    "number": "11",
    "text": "aki egykor neked haszontalan volt, most pedig neked is, nekem is hasznos."
  },
  {
    "number": "12",
    "text": "Visszaküldöm neked őt, vagyis az én szívemet,"
  },
  {
    "number": "13",
    "text": "pedig magamnál szerettem volna tartani, hogy helyetted szolgáljon nekem az evangéliumért szenvedett fogságomban."
  },
  {
    "number": "14",
    "text": "Beleegyezésed nélkül azonban semmit sem akartam tenni, hogy jótetted ne kényszerű, hanem önkéntes legyen."
  },
  {
    "number": "15",
    "text": "Hiszen talán azért szakadt el tőled egy időre, hogy örökre visszanyerd,"
  },
  {
    "number": "16",
    "text": "most már nem úgy, mint rabszolgát, hanem rabszolgánál jóval többet: aki nekem is, de sokkal inkább neked, testi értelemben is és az Úrban is szeretett testvéred."
  },
  {
    "number": "17",
    "text": "Ha tehát engem társadnak tartasz, fogadd őt úgy, mint engem!"
  },
  {
    "number": "18",
    "text": "Ha pedig valamivel megbántott vagy tartozik, azt nekem számítsd fel!"
  },
  {
    "number": "19",
    "text": "Én, Pál, saját kezemmel írom ezt: Megadom neked! Azt nem akarom mondani, hogy önmagaddal is tartozol nekem."
  },
  {
    "number": "20",
    "text": "Bizony, testvérem, bárcsak hasznodat vehetném az Úrban! Nyugtasd meg az én szívemet Krisztusban!"
  },
  {
    "number": "21",
    "text": "Engedelmességedben bízva írok neked, mert tudom, hogy többet is megteszel annál, amit mondok."
  },
  {
    "number": "22",
    "text": "Egyúttal készíts szállást is nekem, mert remélem, hogy imádságotokért ajándékul kaptok engem."
  },
  {
    "number": "23",
    "text": "Köszönt téged Epafrász, fogolytársam Krisztus Jézusban,"
  },
  {
    "number": "24",
    "text": "Márk, Arisztarkhosz, Démász és Lukács, az én munkatársaim."
  },
  {
    "number": "25",
    "text": "Az Úr Jézus Krisztus kegyelme legyen a ti lelketekkel!"
  }
]