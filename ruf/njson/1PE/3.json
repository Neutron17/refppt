[
  {
    "number": "1",
    "text": "Ugyanígy, ti, asszonyok, engedelmeskedjetek férjeteknek, hogy ha közülük egyesek nem engedelmeskednek az igének, feleségük magaviselete szavak nélkül is megnyerje őket,"
  },
  {
    "number": "2",
    "text": "felfigyelve istenfélő és tiszta életetekre."
  },
  {
    "number": "3",
    "text": "Ne a külső dísz legyen a ti ékességetek, ne a hajfonogatás, arany ékszerek felrakása vagy különféle ruhák felöltése,"
  },
  {
    "number": "4",
    "text": "hanem a szív elrejtett embere a szelíd és csendes lélek el nem múló díszével: ez értékes Isten előtt."
  },
  {
    "number": "5",
    "text": "Egykor a szent asszonyok is, akik Istenben reménykedtek, így díszítették magukat: engedelmeskedtek férjüknek,"
  },
  {
    "number": "6",
    "text": "ahogyan Sára engedelmeskedett Ábrahámnak, és urának nevezte őt. Az ő leányai lesztek, ha jót tesztek, és ha nem féltek semmiféle fenyegetéstől."
  },
  {
    "number": "7",
    "text": "És ugyanígy, ti, férfiak is, megértően éljetek együtt feleségetekkel, mint a gyengébb féllel, adjátok meg neki a tiszteletet mint örököstársatoknak is az élet kegyelmében, hogy imádkozásotok ne ütközzék akadályba."
  },
  {
    "number": "8",
    "text": "Végül pedig legyetek mindnyájan egyetértők, együttérzők, testvérszeretők, könyörületesek, alázatosak."
  },
  {
    "number": "9",
    "text": "Ne fizessetek a gonoszért gonosszal, vagy a gyalázkodásért gyalázkodással, hanem ellenkezőleg: mondjatok áldást, hiszen arra hívattatok el, hogy áldást örököljetek."
  },
  {
    "number": "10",
    "text": "Mert aki szeretne örülni az életnek és jó napokat látni, óvja nyelvét a gonosztól, és ajkait, hogy ne szóljanak álnokságot;"
  },
  {
    "number": "11",
    "text": "forduljon el a gonosztól, és cselekedjék jót, keresse és kövesse a békességet;"
  },
  {
    "number": "12",
    "text": "mert az Úr szeme az igazakon van, és füle az ő könyörgésükre figyel, az Úr arca pedig a gonoszt cselekvők ellen fordul."
  },
  {
    "number": "13",
    "text": "De ki az, aki bántalmaz titeket, ha buzgón igyekeztek a jóra?"
  },
  {
    "number": "14",
    "text": "De még ha szenvednétek is az igazságért, akkor is boldogok vagytok; a fenyegetésüktől pedig ne ijedjetek meg, se meg ne rettenjetek."
  },
  {
    "number": "15",
    "text": "Ellenben az Urat, Krisztust tartsátok szentnek szívetekben, és legyetek készen mindenkor számot adni mindenkinek, aki számon kéri tőletek a bennetek élő reménységet."
  },
  {
    "number": "16",
    "text": "Ezt pedig szelíden és tisztelettudóan, jó lelkiismerettel tegyétek, hogy amivel rágalmaznak titeket, abban megszégyenüljenek azok, akik gyalázzák a ti Krisztusban való példás életeteket."
  },
  {
    "number": "17",
    "text": "Mert jobb jót, mint gonoszt cselekedve szenvedni, ha ez az Isten akarata."
  },
  {
    "number": "18",
    "text": "Mert Krisztus is szenvedett egyszer a bűnökért, az Igaz a nem igazakért, hogy Istenhez vezessen minket, miután halálra adatott test szerint, de megeleveníttetett Lélek szerint."
  },
  {
    "number": "19",
    "text": "Így ment el a börtönben levő lelkekhez is, és prédikált azoknak,"
  },
  {
    "number": "20",
    "text": "akik egykor engedetlenek voltak, amikor Isten türelmesen várakozott Nóé napjaiban a bárka készítésekor. Ebben kevés, szám szerint nyolc lélek menekült meg a vízen át."
  },
  {
    "number": "21",
    "text": "Most pedig titeket is megment ennek képmása, a keresztség, amely nem a test szennyének lemosása, hanem könyörgés Istenhez jó lelkiismeretért a feltámadt Jézus Krisztus által,"
  },
  {
    "number": "22",
    "text": "aki miután felment a mennybe, Isten jobbján van, és alávettettek neki angyalok, hatalmasságok és erők."
  }
]