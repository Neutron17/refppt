[
  {
    "number": "1",
    "text": "Többet ér a jó hírnév a nagy gazdagságnál, a jóindulat jobb az ezüstnél és az aranynál."
  },
  {
    "number": "2",
    "text": "Találkozik a gazdag a szegénnyel: mindkettőt az  Úr alkotta."
  },
  {
    "number": "3",
    "text": "Ha az okos látja a veszedelmet, elrejtőzik, az együgyűek pedig belekeverednek, és megjárják."
  },
  {
    "number": "4",
    "text": "Az alázatnak és az  Úr félelmének jutalma gazdagság, dicsőség és élet."
  },
  {
    "number": "5",
    "text": "Tövisek és kelepcék vannak a görbe úton: aki vigyáz magára, messze elkerüli azokat."
  },
  {
    "number": "6",
    "text": "Neveld a gyermeket a neki megfelelő módon, még ha megöregszik, akkor sem tér el attól."
  },
  {
    "number": "7",
    "text": "A gazdag uralkodik a szegényeken, és az adós szolgája a kölcsönadónak."
  },
  {
    "number": "8",
    "text": "Aki álnokságot vet, bajt arat, és véget ér dühödt hatalmaskodása."
  },
  {
    "number": "9",
    "text": "A jóságos tekintetű ember áldott lesz, mert ad kenyeréből a nincstelennek."
  },
  {
    "number": "10",
    "text": "Űzd el a csúfolódót, és távozik vele a perpatvar, megszűnik a vita és a gyalázkodás."
  },
  {
    "number": "11",
    "text": "Aki szereti a szív tisztaságát, és jóindulattal beszél, annak barátja a király."
  },
  {
    "number": "12",
    "text": "Az  Úr szeme ügyel az ismeretre, a hűtlenek beszédét meghiúsítja."
  },
  {
    "number": "13",
    "text": "Ezt mondja a rest: Oroszlán van odakinn, megöl engem a szabadban."
  },
  {
    "number": "14",
    "text": "Mély verem az idegen nő szája, beleesik, akire haragszik az  Úr."
  },
  {
    "number": "15",
    "text": "A gyermek szívéhez hozzátartozik az ostobaság, de a fenyítő bot kiűzi belőle."
  },
  {
    "number": "16",
    "text": "Aki elnyomja a nincstelent, hogy maga gyarapodjék, és a gazdagnak ad, egyszer majd ínségre jut."
  },
  {
    "number": "17",
    "text": "Fordítsd ide füledet, hallgasd a bölcsek szavait, és figyeljen elméd tudományomra!"
  },
  {
    "number": "18",
    "text": "Mert gyönyörűséget szerez, ha őrzöd azokat magadban, ajkadon is állandóan ott lesznek."
  },
  {
    "number": "19",
    "text": "Legyen az  Úrban bizodalmad, ezt tanítom ma neked, bizony, neked!"
  },
  {
    "number": "20",
    "text": "Már előbb is írtam neked tanácsokat és tudnivalókat,"
  },
  {
    "number": "21",
    "text": "tanítva téged arra, hogy ezek valóban igaz mondások, hogy igaz mondásokkal felelhess annak, aki küldött."
  },
  {
    "number": "22",
    "text": "Ne rabold ki a szegényt, mivel szegény ő, és ne tipord el a nincstelent a kapuban!"
  },
  {
    "number": "23",
    "text": "Mert az  Úr perli perüket, és fosztogatóikat megfosztja életüktől."
  },
  {
    "number": "24",
    "text": "Ne tarts barátságot a haragos természetűvel, és ne járj együtt a heveskedővel,"
  },
  {
    "number": "25",
    "text": "mert megszokod ösvényeit, és magadnak állítasz csapdát!"
  },
  {
    "number": "26",
    "text": "Ne tartozz azok közé, akik kezet adnak, és adósságért kezességet vállalnak!"
  },
  {
    "number": "27",
    "text": "Miért vegyék el alólad fekvőhelyedet is, ha nem lesz miből fizetned?"
  },
  {
    "number": "28",
    "text": "Ne mozdítsd el az ősi határt, amelyet őseid jelöltek ki!"
  },
  {
    "number": "29",
    "text": "Akiről azt látják, hogy ügyesen dolgozik, az biztosan a királyok szolgálatába fog állni, nem marad az alacsony rangúak szolgája."
  }
]