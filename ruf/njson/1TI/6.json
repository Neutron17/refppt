[
  {
    "number": "1",
    "text": "Akik iga alatt görnyedő szolgák, a saját uraikat méltassák teljes tiszteletre, hogy Isten nevét és a tanítást ne káromolják miattuk."
  },
  {
    "number": "2",
    "text": "Akiknek pedig hívő uraik vannak, ne becsüljék le őket azért, mert testvérek, hanem annál szívesebben szolgáljanak nekik, mert hívők és szeretettek, akik a jó cselekvésére törekszenek. Ezeket tanítsd és hirdesd!"
  },
  {
    "number": "3",
    "text": "Ha valaki tévtanokat hirdet, és nem tartja magát a mi Urunk Jézus Krisztus egészséges beszédéhez és a kegyességhez illő tanításhoz,"
  },
  {
    "number": "4",
    "text": "az felfuvalkodott, és nem tud semmit, hanem a vitatkozás és a szóharc betegségében szenved, amelyből irigység, viszálykodás, istenkáromlás, gonosz gyanúsítás származik."
  },
  {
    "number": "5",
    "text": "Ezek megbomlott elméjű és az igazságot elvető emberek torzsalkodásai, akik a kegyességet a nyerészkedés eszközének tekintik."
  },
  {
    "number": "6",
    "text": "Valóban nagy nyereség a kegyesség megelégedéssel,"
  },
  {
    "number": "7",
    "text": "mert semmit sem hoztunk a világba, nem is vihetünk ki semmit belőle."
  },
  {
    "number": "8",
    "text": "De ha van élelmünk és ruházatunk, elégedjünk meg vele."
  },
  {
    "number": "9",
    "text": "Akik pedig meg akarnak gazdagodni, kísértésbe, csapdába, sok esztelen és káros kívánságba esnek, amelyek az embereket pusztulásba és romlásba döntik."
  },
  {
    "number": "10",
    "text": "Mert minden rossznak gyökere a pénz szerelme, amely után sóvárogva egyesek eltévelyedtek a hittől, és sok fájdalmat okoztak önmaguknak."
  },
  {
    "number": "11",
    "text": "Te pedig, Isten embere, kerüld ezeket. Ellenben törekedj igazságra, kegyességre, hitre, szeretetre, állhatatosságra, szelídlelkűségre."
  },
  {
    "number": "12",
    "text": "Harcold meg a hit nemes harcát, ragadd meg az örök életet, amelyre elhívattál, amelyről vallást tettél szép hitvallással sok tanú előtt."
  },
  {
    "number": "13",
    "text": "Meghagyom neked Isten színe előtt, aki életet ad mindennek, és Krisztus Jézus színe előtt, aki Poncius Pilátus alatt bizonyságot tett azzal a szép hitvallással,"
  },
  {
    "number": "14",
    "text": "hogy tartsd meg a parancsolatot szeplőtelenül, feddhetetlenül a mi Urunk Jézus Krisztus megjelenéséig."
  },
  {
    "number": "15",
    "text": "Ezt a maga idején megmutatja majd a boldog és egyetlen Hatalmasság, a királyok Királya és uraknak Ura."
  },
  {
    "number": "16",
    "text": "Övé egyedül a halhatatlanság, aki megközelíthetetlen világosságban lakik, akit az emberek közül senki sem látott, és nem is láthat: övé a tisztelet és az örökkévaló hatalom. Ámen."
  },
  {
    "number": "17",
    "text": "Azoknak pedig, akik e világban gazdagok, parancsold meg, hogy ne legyenek gőgösek, és ne a bizonytalan gazdagságban reménykedjenek, hanem Istenben, aki megélhetésünkre mindent bőségesen megad nekünk."
  },
  {
    "number": "18",
    "text": "A gazdagok tegyenek jót, legyenek gazdagok a jó cselekedetekben, adakozzanak szívesen, javaikat osszák meg másokkal,"
  },
  {
    "number": "19",
    "text": "gyűjtsenek maguknak jó alapot a jövendőre, hogy elnyerjék az igazi életet."
  },
  {
    "number": "20",
    "text": "Timóteus, őrizd meg a rád bízott kincset. Fordulj el a hazug módon ismeretnek nevezett szentségtelen, üres beszédektől és ellenvetésektől,"
  },
  {
    "number": "21",
    "text": "amelyeket egyesek elfogadva eltévelyedtek a hittől.A kegyelem veletek!"
  }
]