[
  {
    "number": "1",
    "text": "A Lélek pedig világosan megmondja, hogy az utolsó időkben némelyek elszakadnak a hittől, mert megtévesztő lelkekre és ördögi tanításokra hallgatnak,"
  },
  {
    "number": "2",
    "text": "és olyanokra, akik képmutató módon hazugságot hirdetnek, mert lelkiismeretük érzéketlenné vált."
  },
  {
    "number": "3",
    "text": "Ezek tiltják a házasságot és bizonyos ételek élvezetét, amelyeket Isten azért teremtett, hogy hálaadással éljenek velük a hívők és azok, akik megismerték az igazságot."
  },
  {
    "number": "4",
    "text": "Mert Isten minden teremtménye jó, és semmi sem elvetendő, ha hálaadással élnek vele,"
  },
  {
    "number": "5",
    "text": "mert Isten igéje és a könyörgés megszenteli."
  },
  {
    "number": "6",
    "text": "Ha ezeket tanítod a testvéreknek, jó szolgája leszel Krisztus Jézusnak, hiszen a hit és az igaz tanítás igéivel táplálkozol, amelynek követőjévé lettél."
  },
  {
    "number": "7",
    "text": "A szentségtörő és vénasszonyos meséket pedig utasítsd el, inkább gyakorold magad a kegyességben,"
  },
  {
    "number": "8",
    "text": "mert a test sanyargatásának kevés a haszna, a kegyesség viszont mindenre hasznos, mert megvan benne a jelen és a jövendő élet ígérete."
  },
  {
    "number": "9",
    "text": "Igaz beszéd ez, és teljes elfogadásra méltó,"
  },
  {
    "number": "10",
    "text": "hiszen azért fáradozunk és küzdünk, mert az élő Istenben reménykedünk, aki üdvözítője minden embernek, de leginkább a hívőknek."
  },
  {
    "number": "11",
    "text": "Rendeld el ezeket, és tanítsd!"
  },
  {
    "number": "12",
    "text": "Senki meg ne vessen ifjú korod miatt, hanem légy példája a hívőknek beszédben, magaviseletben, szeretetben, hitben, tiszta életben."
  },
  {
    "number": "13",
    "text": "Amíg megérkezem, legyen gondod a Szentírás felolvasására, az igehirdetésre, a tanításra."
  },
  {
    "number": "14",
    "text": "Ne hanyagold el a benned levő kegyelmi ajándékot, amelyet prófécia által kaptál a vének kézrátételével."
  },
  {
    "number": "15",
    "text": "Ezekkel törődj, ezekkel foglalkozz, hogy előrehaladásod nyilvánvaló legyen mindenki előtt."
  },
  {
    "number": "16",
    "text": "Legyen gondod önmagadra és a tanításra, maradj meg ezek mellett, mert ha így cselekszel, megmented magadat is, hallgatóidat is."
  }
]