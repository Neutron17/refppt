[
  {
    "number": "1",
    "text": "Idősebb férfit ne dorgálj meg, hanem intsd mint apádat, a fiatalabbat pedig mint öcsédet,"
  },
  {
    "number": "2",
    "text": "az idősebb asszonyt mint anyádat, a fiatalabbat mint húgodat: teljes tisztasággal."
  },
  {
    "number": "3",
    "text": "Az özvegyasszonyokat, akik valóban özvegyek, tiszteld."
  },
  {
    "number": "4",
    "text": "Ha pedig egy özvegyasszonynak vannak gyermekei vagy unokái, akkor ezek először azt tanulják meg, hogy saját családjukról istenfélő módon gondoskodjanak, és hálájukat szüleik iránt így róják le, mert ez kedves Istennek."
  },
  {
    "number": "5",
    "text": "A valóban özvegy és magára maradt asszony pedig Istenben reménykedik, és kitart a könyörgésben és imádkozásban éjjel és nappal."
  },
  {
    "number": "6",
    "text": "A kicsapongó pedig már életében halott."
  },
  {
    "number": "7",
    "text": "Ezekről a dolgokról is rendelkezzél, hogy feddhetetlenek legyenek."
  },
  {
    "number": "8",
    "text": "Ha pedig valaki övéiről és főként háza népéről nem gondoskodik, az megtagadja a hitet, és rosszabb a hitetlennél."
  },
  {
    "number": "9",
    "text": "Az özvegyasszonyok közé csak olyat szabad bejegyezni, aki nem fiatalabb hatvanévesnél, aki egy férfi felesége volt,"
  },
  {
    "number": "10",
    "text": "aki mellett jó cselekedetei tanúskodnak: gyermekeket nevelt fel, vendégszerető volt, a szentek lábát megmosta, elesetteken segített, mindenféle jó cselekedetre kész volt."
  },
  {
    "number": "11",
    "text": "A fiatalabb özvegyeket pedig ne jegyezd be, mert ha feltámad bennük a vágy, hogy férjhez menjenek, elfordulnak Krisztustól."
  },
  {
    "number": "12",
    "text": "Ezek ítéletet vonnak magukra, mert előző fogadalmukat megszegték."
  },
  {
    "number": "13",
    "text": "Ráadásul semmittevők is, akik megszokták, hogy házról házra járjanak, de nemcsak semmittevők, hanem fecsegők is, a más dolgába avatkoznak, és olyanokat beszélnek, amilyeneket nem kellene."
  },
  {
    "number": "14",
    "text": "Azt akarom tehát, hogy a fiatalabb özvegyek menjenek férjhez, szüljenek gyermekeket, vezessenek háztartást, és ne adjanak semmi alkalmat az ellenségnek a gyalázkodásra."
  },
  {
    "number": "15",
    "text": "Mert egyesek már a Sátánhoz hajlottak."
  },
  {
    "number": "16",
    "text": "Ha egy hívő asszonynak özvegyasszony hozzátartozói vannak, segítse őket, ne terheljék a gyülekezetet, hogy az a valóban özvegyeket segíthesse."
  },
  {
    "number": "17",
    "text": "A vezetésben bevált presbiterek kétszeres megbecsülést érdemelnek: elsősorban azok, akik az igehirdetésben és a tanításban fáradoznak."
  },
  {
    "number": "18",
    "text": "Mert azt mondja az Írás: „Nyomtató ökörnek ne kösd be a száját”, és „Méltó a munkás a maga bérére”."
  },
  {
    "number": "19",
    "text": "Presbiter ellen vádat ne fogadj el, csak „két vagy három tanú szavára”."
  },
  {
    "number": "20",
    "text": "Akik vétkeznek, azokat mindenki előtt fedd meg, hogy a többiekben is félelem támadjon."
  },
  {
    "number": "21",
    "text": "Kérve kérlek Istenre, Krisztus Jézusra és a választott angyalokra, hogy tartsd meg ezeket előítélet nélkül, és semmit se tégy részrehajlásból."
  },
  {
    "number": "22",
    "text": "A kézrátételt ne siesd el senkinél! Mások bűneiben ne légy részes! Tisztán őrizd meg önmagadat!"
  },
  {
    "number": "23",
    "text": "Ezután ne csak vizet igyál, hanem – gyomrodra és gyakori gyengélkedésedre való tekintettel – élj egy kevés borral is."
  },
  {
    "number": "24",
    "text": "Némely ember bűnei nyilvánvalók, és előtte mennek az ítéletre; mások bűnei viszont csak később derülnek ki."
  },
  {
    "number": "25",
    "text": "Ugyanígy nyilvánvalók a jó cselekedetek is, és amelyek másfélék, azok sem rejthetők el."
  }
]