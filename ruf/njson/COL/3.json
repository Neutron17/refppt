[
  {
    "number": "1",
    "text": "Ha tehát feltámadtatok Krisztussal, azokat keressétek, amik odafent vannak, ahol Krisztus van, aki Isten jobbján ül."
  },
  {
    "number": "2",
    "text": "Az odafennvalókkal törődjetek, ne a földiekkel!"
  },
  {
    "number": "3",
    "text": "Mert meghaltatok, és a ti életetek el van rejtve Krisztussal együtt Istenben."
  },
  {
    "number": "4",
    "text": "Mikor Krisztus, a mi életünk megjelenik, akkor vele együtt ti is megjelentek dicsőségben."
  },
  {
    "number": "5",
    "text": "Öljétek meg tehát tagjaitokban azt, ami földi: a paráznaságot, a tisztátalanságot, a szenvedélyt, a gonosz kívánságot és a kapzsiságot, ami bálványimádás,"
  },
  {
    "number": "6",
    "text": "mert ezek miatt haragszik Isten."
  },
  {
    "number": "7",
    "text": "Ti is ezeket tettétek egykor, amikor ezekben éltetek;"
  },
  {
    "number": "8",
    "text": "most azonban vessétek el magatoktól mindezt: a haragot, az indulatot, a gonoszságot, az istenkáromlást és szátokból a gyalázatos beszédet."
  },
  {
    "number": "9",
    "text": "Ne hazudjatok egymásnak, mert levetkőztétek a régi embert cselekedeteivel együtt,"
  },
  {
    "number": "10",
    "text": "és felöltöztétek az új embert, aki Teremtőjének képmására állandóan megújul, hogy egyre jobban megismerje őt."
  },
  {
    "number": "11",
    "text": "Itt már nincs többé görög és zsidó, körülmetéltség és körülmetéletlenség, barbár és szkíta, szolga és szabad, hanem minden és mindenekben Krisztus."
  },
  {
    "number": "12",
    "text": "Mint Istennek szent és szeretett választottai, öltsetek magatokra könyörületes szívet, jóságot, alázatot, szelídséget, türelmet."
  },
  {
    "number": "13",
    "text": "Viseljétek el egymást, és bocsássatok meg egymásnak, ha valakinek panasza volna valaki ellen: ahogyan az Úr is megbocsátott nektek, úgy tegyetek ti is."
  },
  {
    "number": "14",
    "text": "Mindezek fölé pedig öltsétek fel a szeretetet, mert az tökéletesen összefog mindent."
  },
  {
    "number": "15",
    "text": "És Krisztus békessége uralkodjék a szívetekben, hiszen erre vagytok elhíva az egy testben. És legyetek háládatosak."
  },
  {
    "number": "16",
    "text": "Krisztus beszéde lakjék bennetek gazdagon úgy, hogy tanítsátok egymást teljes bölcsességgel, és intsétek egymást zsoltárokkal, dicséretekkel, lelki énekekkel; hálaadással énekeljetek szívetekben Istennek."
  },
  {
    "number": "17",
    "text": "Amit pedig szóltok vagy tesztek, mind az Úr Jézus nevében tegyétek, hálát adva az Atya Istennek őáltala."
  },
  {
    "number": "18",
    "text": "Ti, asszonyok, engedelmeskedjetek férjeteknek, ahogyan illik az Úrban."
  },
  {
    "number": "19",
    "text": "Ti, férfiak, szeressétek feleségeteket, és ne legyetek irántuk mogorvák."
  },
  {
    "number": "20",
    "text": "Ti, gyermekek, engedelmeskedjetek szüleiteknek minden tekintetben, mert ez kedves az Úrban."
  },
  {
    "number": "21",
    "text": "Ti, apák, ne ingereljétek gyermekeiteket, nehogy bátortalanokká legyenek."
  },
  {
    "number": "22",
    "text": "Ti, szolgák, engedelmeskedjetek minden tekintetben földi uraitoknak; ne látszatra szolgáljatok, mint akik embereknek akartok tetszeni, hanem tiszta szívvel, félve az Urat."
  },
  {
    "number": "23",
    "text": "Amit tesztek, jó lélekkel végezzétek úgy, mint az Úrnak, és nem úgy, mint az embereknek,"
  },
  {
    "number": "24",
    "text": "tudván, hogy ti viszonzásul megkapjátok az Úrtól az örökséget. Az Úr Krisztusnak szolgáljatok!"
  },
  {
    "number": "25",
    "text": "Aki pedig igazságtalanul cselekszik, azt kapja vissza, amit tett, mert nincsen személyválogatás."
  }
]