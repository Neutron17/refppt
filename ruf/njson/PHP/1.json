[
  {
    "number": "1",
    "text": "Pál és Timóteus, Krisztus Jézus szolgái mindazoknak a szenteknek Krisztus Jézusban, akik Filippiben vannak, püspökeikkel és diakónusaikkal együtt:"
  },
  {
    "number": "2",
    "text": "kegyelem nektek és békesség Istentől, a mi Atyánktól és az Úr Jézus Krisztustól."
  },
  {
    "number": "3",
    "text": "Hálát adok az én Istenemnek, valahányszor megemlékezem rólatok,"
  },
  {
    "number": "4",
    "text": "és mindenkor minden könyörgésemben örömmel imádkozom mindnyájatokért,"
  },
  {
    "number": "5",
    "text": "mert közösséget vállaltatok velem az evangélium hirdetésében az első naptól fogva mind a mai napig."
  },
  {
    "number": "6",
    "text": "Éppen ezért meg vagyok győződve arról, hogy aki elkezdte bennetek a jó munkát, elvégzi Krisztus Jézus napjára."
  },
  {
    "number": "7",
    "text": "Így kell gondolkoznom mindnyájatokról, mert szívemben hordozlak titeket, mivel fogságomban is, az evangélium védelme és megerősítése közben is mindnyájan együtt részesültök velem a kegyelemben."
  },
  {
    "number": "8",
    "text": "Mert Isten a tanúm, mennyire vágyódom mindnyájatok után Krisztus Jézus szeretetével,"
  },
  {
    "number": "9",
    "text": "és imádkozom azért, hogy a szeretet egyre inkább gazdagodjék bennetek ismerettel és igazi megértéssel,"
  },
  {
    "number": "10",
    "text": "hogy megítélhessétek, mi a helyes, hogy tiszták és kifogástalanok legyetek Krisztus napjára,"
  },
  {
    "number": "11",
    "text": "és gazdagon teremjétek az igazság gyümölcsét Jézus Krisztus által Isten dicsőségére és magasztalására."
  },
  {
    "number": "12",
    "text": "Szeretném, ha tudnátok, testvéreim, hogy az én helyzetem inkább az evangélium terjedését szolgálja,"
  },
  {
    "number": "13",
    "text": "mert ismertté lett az egész testőrségben és mindenki más előtt is, hogy Krisztusért viselem bilincseimet,"
  },
  {
    "number": "14",
    "text": "úgyhogy többen azok közül, akik testvéreink az Úrban, fogságom körülményeiből bizalmat merítve félelem nélkül, bátran szólják Isten igéjét."
  },
  {
    "number": "15",
    "text": "Némelyek ugyan irigységből és versengésből, de mások jóakaratból hirdetik Krisztust:"
  },
  {
    "number": "16",
    "text": "ezek szeretetből, mert tudják, hogy az evangélium védelmére rendeltettem,"
  },
  {
    "number": "17",
    "text": "azok pedig számításból, nem tiszta lélekkel hirdetik Krisztust, mert azt hiszik, hogy gyötrelmet okoznak nekem fogságomban."
  },
  {
    "number": "18",
    "text": "De mit számít ez? Az a fontos, hogy bármilyen módon, akár színlelésből, akár meggyőződésből: Krisztust hirdetik, és én ennek örülök. Sőt még inkább örülni fogok,"
  },
  {
    "number": "19",
    "text": "mert tudom, hogy ez üdvösségemre válik a ti könyörgésetek és Jézus Krisztus Lelkének segítsége által."
  },
  {
    "number": "20",
    "text": "Ezért szívemből várom és remélem, hogy semmiben sem fogok szégyent vallani, hanem mint mindenkor, úgy most is Krisztust egészen nyíltan fogják magasztalni énértem, akár életben maradok, akár meghalok."
  },
  {
    "number": "21",
    "text": "Mert nekem az élet Krisztus, és a meghalás nyereség."
  },
  {
    "number": "22",
    "text": "Ha pedig az életben maradás az eredményes munkát jelenti számomra, akkor hogy melyiket válasszam: nem tudom."
  },
  {
    "number": "23",
    "text": "Szorongat ez a kettő: vágyódom elköltözni és Krisztussal lenni, mert ez sokkal jobb mindennél;"
  },
  {
    "number": "24",
    "text": "de miattatok nagyobb szükség van arra, hogy életben maradjak."
  },
  {
    "number": "25",
    "text": "Erről meggyőződve tudom is, hogy életben maradok, és együtt maradok mindnyájatokkal a hitben való növekedésetekre és örömötökre;"
  },
  {
    "number": "26",
    "text": "így még inkább dicsekedtek majd velem Krisztus Jézusban, amikor ismét megjelenek nálatok."
  },
  {
    "number": "27",
    "text": "Csak ti Krisztus evangéliumához méltóan viselkedjetek, hogy akár odamegyek és látlak titeket, akár távol vagyok, azt halljam rólatok, hogy megálltok egy Lélekben, egy szívvel, együtt küzdve az evangélium hitéért,"
  },
  {
    "number": "28",
    "text": "és semmiképpen meg nem rémültök az ellenfelektől. Ez nekik a kárhozat, nektek pedig az üdvösség jele lesz: mégpedig Istentől."
  },
  {
    "number": "29",
    "text": "Mert nektek nemcsak az adatott meg Krisztusért, hogy higgyetek benne, hanem az is, hogy szenvedjetek érte,"
  },
  {
    "number": "30",
    "text": "és ugyanabban a küzdelemben álljatok, amelyet tőlem láttatok, és amelyet most rólam hallotok."
  }
]