[
  {
    "number": "1",
    "text": "A király ekkor magához gyűjtötte Júda és Jeruzsálem véneit."
  },
  {
    "number": "2",
    "text": "Azután fölment a király az  Úr házába, és vele együtt valamennyi júdai férfi és Jeruzsálem minden lakója, a papok és a próféták meg az egész nép apraja-nagyja. És felolvasta fülük hallatára a szövetség könyvének minden igéjét, amelyet az  Úr házában találtak."
  },
  {
    "number": "3",
    "text": "Majd kiállt a király az emelvényre, és szövetséget kötött az  Úr színe előtt: hogy az  Urat követik, parancsolatait, intelmeit és rendelkezéseit teljes szívükből és teljes lelkükből megtartják, és teljesítik a szövetség igéit, amelyek meg vannak írva abban a könyvben. És az egész nép elfogadta ezt a szövetséget."
  },
  {
    "number": "4",
    "text": "Ezután megparancsolta a király Hilkijjá főpapnak, a helyettesének és az ajtóőröknek, hogy hordjanak ki az  Úr templomából minden olyan fölszerelést, amely Baalnak, Asérának és az ég minden seregének készült. Elégette azokat Jeruzsálemen kívül, a Kidrón mezején, és a hamut Bételbe vitette."
  },
  {
    "number": "5",
    "text": "Eltávolította a bálványpapokat, akiket Júda királyai alkalmaztak azért, hogy az áldozóhalmokon tömjénezzenek Júda városaiban és Jeruzsálem környékén, meg azokat is, akik Baalnak, a napnak, a holdnak, a szerencsecsillagoknak és az ég egész seregének tömjéneztek."
  },
  {
    "number": "6",
    "text": "Kivitette az  Úr házában levő Aséra-szobrot is Jeruzsálemen kívülre, a Kidrón-völgybe, és elégettette a Kidrón-völgyben, porrá zúzatta, porát pedig a köznép temetőjébe szóratta."
  },
  {
    "number": "7",
    "text": "Leromboltatta a férfiparáznák házait, amelyek az  Úr háza mellett voltak, ahol az asszonyok sátracskákat szőttek Asérának."
  },
  {
    "number": "8",
    "text": "Behozatta az összes papot Júda városaiból, az áldozóhalmokat pedig, amelyeken a papok tömjéneztek, tisztátalanná tette Gebától Beérsebáig. Leromboltatta a kapuknál levő áldozóhalmokat, amelyek Jósua városparancsnok kapujának a bejáratánál voltak, a városkapun belül, bal kéz felől."
  },
  {
    "number": "9",
    "text": "Az áldozóhalmok papjai azonban nem járulhattak az  Úr oltárához Jeruzsálemben, csak kovásztalan kenyeret ehettek testvéreik között."
  },
  {
    "number": "10",
    "text": "Azután tisztátalanná tette a Tófetet a Ben-Hinnóm-völgyben, hogy senki se égethesse el fiát vagy leányát áldozatul Moloknak."
  },
  {
    "number": "11",
    "text": "Eltávolította az  Úr házának a bejáratától a lovakat, amelyeket Júda királyai a nap tiszteletére állítottak oda Netan-Melek udvarnok kamrája mellé, egy külön csarnokba. A napnak szentelt kocsikat is elégette."
  },
  {
    "number": "12",
    "text": "Leromboltatta a király azokat az oltárokat is, amelyek az emeleten, az Áház-szoba tetején voltak, amelyeket Júda királyai készíttettek, meg azokat az oltárokat is, amelyeket Manassé készíttetett az  Úr házának mindkét udvarában. Összezúzatta őket, és a porukat a Kidrón-patakba szóratta."
  },
  {
    "number": "13",
    "text": "Tisztátalanná tette a király azokat az áldozóhalmokat is, amelyek Jeruzsálemtől keletre, a Mashít-hegytől pedig délre voltak, amelyeket még Salamon, Izráel királya építtetett Astóretnek, a szidóniak förtelmes bálványának, Kemósnak, a móábiak förtelmes bálványának és Milkómnak, az ammóniak utálatos bálványának."
  },
  {
    "number": "14",
    "text": "Összetörette a szent oszlopokat, és kivágatta a szent fákat, helyüket pedig emberi csontokkal töltötte meg."
  },
  {
    "number": "15",
    "text": "A bételi áldozóhalmon levő oltárt is, amelyet Jeroboám, Nebát fia készíttetett, aki vétekbe vitte Izráelt, ezt az oltárt is leromboltatta az áldozóhalommal együtt. Az áldozóhalmot fölperzseltette, porrá zúzatta, a bálványoszlopot pedig elégette."
  },
  {
    "number": "16",
    "text": "Azután körülnézett Jósiás, és meglátta a sírboltokat, amelyek ott voltak a hegyen. A sírboltokból kihozatta a csontokat, és elégette az oltáron. Így tette azt tisztátalanná az  Úr igéje szerint, amelyet az Isten embere hirdetett, az, aki ezeket a dolgokat meghirdette."
  },
  {
    "number": "17",
    "text": "Majd ezt kérdezte: Miféle síremlék ez, amelyet itt látok? A városbeliek így feleltek neki: Isten emberének a sírja ez, aki Júdából érkezett, és megjövendölte ezeket a dolgokat, amelyeket te a bételi oltárral tettél."
  },
  {
    "number": "18",
    "text": "Erre ő azt mondta: Hagyjátok nyugodni, senki se bolygassa meg a csontjait! És békén hagyták a csontjait a Samáriából érkezett próféta csontjaival együtt."
  },
  {
    "number": "19",
    "text": "Jósiás Samária városaiból is eltávolította az áldozóhalmokon levő templomokat, amelyeket az  Úr bosszantására készíttettek Izráel királyai. Mindenben ugyanúgy bánt velük, ahogyan azt Bételben tette."
  },
  {
    "number": "20",
    "text": "Lemészároltatta az áldozóhalmok összes papját, akik ott voltak az oltároknál, és emberi csontokat égetett el azokon. Ezután visszatért Jeruzsálembe."
  },
  {
    "number": "21",
    "text": "Majd ezt parancsolta a király az egész népnek: Tartsatok páskát Isteneteknek, az  Úrnak úgy, ahogy az le van írva a szövetségnek ebben a könyvében!"
  },
  {
    "number": "22",
    "text": "Bizony nem tartottak ehhez hasonló páskát a bírák, Izráel bíráinak ideje óta, sem Izráel, sem Júda királyainak az idejében,"
  },
  {
    "number": "23",
    "text": "csak Jósiás király tizennyolcadik évében tartottak ilyen páskát az  Úrnak Jeruzsálemben."
  },
  {
    "number": "24",
    "text": "Jósiás király megtisztította Júda országát és Jeruzsálemet a halottidézőktől és jövendőmondóktól, a házibálványoktól és egyéb bálványszobroktól is, mindazoktól a förtelmes bálványoktól, amelyek ott láthatók voltak. Így szerzett érvényt a törvény rendelkezéseinek, amelyek le vannak írva abban a könyvben, amelyet Hilkijjá pap talált az  Úr házában."
  },
  {
    "number": "25",
    "text": "Nem volt hozzá hasonló király őelőtte, aki teljes szívéből, teljes lelkéből és teljes erejéből megtért volna az  Úrhoz, mindenben megfelelve Mózes törvényének, és utána sem támadt hozzá hasonló."
  },
  {
    "number": "26",
    "text": "Az  Úr izzó nagy haragja azonban nem múlt el, mert haragra gerjedt Júda ellen mindazért a sok bosszúságért, amit Manassé okozott."
  },
  {
    "number": "27",
    "text": "Ezért azt mondta az  Úr: Júdát is eltávolítom színem elől, ahogyan Izráelt eltávolítottam, és megvetem ezt a várost, Jeruzsálemet, amelyet pedig kiválasztottam, sőt a templomot is, amelyről azt mondtam, hogy ott lesz az én nevem!"
  },
  {
    "number": "28",
    "text": "Jósiás egyéb dolgai, mindaz, amit véghezvitt, meg van írva a Júda királyainak történetéről szóló könyvben."
  },
  {
    "number": "29",
    "text": "Az ő idejében vonult fel Nékó fáraó, Egyiptom királya Asszíria királya ellen az Eufrátesz folyó felé. Jósiás király szembeszállt vele, de az megölte őt Megiddónál, alighogy meglátta."
  },
  {
    "number": "30",
    "text": "Emberei holtan vitték el Megiddóból egy harci kocsin; Jeruzsálembe vitték, és eltemették a sírjába. Az ország népe azután fogta Jóáházt, Jósiás fiát; felkenték, és királlyá tették az apja után."
  },
  {
    "number": "31",
    "text": "Huszonhárom éves volt Jóáház, amikor uralkodni kezdett, és három hónapig uralkodott Jeruzsálemben. Anyjának a neve Hamútal volt, Jirmejá leánya, Libnából."
  },
  {
    "number": "32",
    "text": "Azt tette, amit rossznak lát az  Úr, egészen úgy, ahogyan elődei tették."
  },
  {
    "number": "33",
    "text": "De Nékó fáraó fogságba vetette őt Riblában, Hamát földjén, hogy ne uralkodhassék Jeruzsálemben, az országra pedig száz talentum ezüst és egy talentum arany hadisarcot vetett ki."
  },
  {
    "number": "34",
    "text": "Nékó fáraó ezután Eljákímot, Jósiás fiát tette királlyá apja, Jósiás után, és a nevét Jójákímra változtatta. Jóáházt pedig magával vitte, aki így Egyiptomba került, és ott halt meg."
  },
  {
    "number": "35",
    "text": "Jójákím megadta az ezüstöt és az aranyat a fáraónak, de kivetette azt az országra, hogy megadhassa a pénzt a fáraó parancsa szerint. Az ország népétől fejenként becslés szerint hajtotta be az ezüstöt és az aranyat, hogy megadhassa Nékó fáraónak."
  },
  {
    "number": "36",
    "text": "Huszonöt éves volt Jójákím, amikor uralkodni kezdett, és tizenegy évig uralkodott Jeruzsálemben. Anyjának a neve Zebúddá volt, Pedájá leánya Rúmából."
  },
  {
    "number": "37",
    "text": "Azt tette, amit rossznak lát az  Úr, egészen úgy, ahogyan elődei tették."
  }
]