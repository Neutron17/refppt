[
  {
    "number": "1",
    "text": "Jóásnak, Ahazjá fiának, Júda királyának huszonharmadik évében lett Izráel királya Jóáház, Jéhú fia Samáriában, tizenhét esztendőre."
  },
  {
    "number": "2",
    "text": "Azt tette, amit rossznak lát az  Úr: követte Jeroboámnak, Nebát fiának a vétkeit, aki vétekbe vitte Izráelt, nem tért el azoktól."
  },
  {
    "number": "3",
    "text": "Ezért fellángolt az  Úr haragja Izráel ellen, és egész uralkodása alatt Hazáélnak, Arám királyának meg Benhadadnak, Hazáél fiának a kezébe adta őket."
  },
  {
    "number": "4",
    "text": "De amikor Jóáház megengesztelte az  Urat, az  Úr meghallgatta őt, mert látta, hogy Arám királya mennyire sanyargatja Izráelt."
  },
  {
    "number": "5",
    "text": "Az  Úr szabadítót adott Izráelnek, úgyhogy kikerültek Arám hatalma alól, és Izráel fiai otthonaikban lakhattak, ahogyan azelőtt."
  },
  {
    "number": "6",
    "text": "De mégsem tértek el Jeroboám házának a vétkeitől, aki vétekbe vitte Izráelt, hanem folytatták azokat. Az Aséra-szobor is ott maradt Samáriában."
  },
  {
    "number": "7",
    "text": "Nem maradt Jóáháznak több hadinépe, mint ötven ló, tíz harci kocsi és tízezer gyalogos, mert elpusztította őket Arám királya, és olyanná tette őket, amilyen csépléskor a por."
  },
  {
    "number": "8",
    "text": "Jóáház egyéb dolgai, mindaz, amit véghezvitt, és hőstettei meg vannak írva az Izráel királyainak történetéről szóló könyvben."
  },
  {
    "number": "9",
    "text": "Azután Jóáház pihenni tért őseihez, és Samáriában temették el. Utána a fia, Jóás lett a király."
  },
  {
    "number": "10",
    "text": "Jóásnak, Júda királyának a harminchetedik évében lett Izráel királya Jóás, Jóáház fia Samáriában, tizenhat esztendeig."
  },
  {
    "number": "11",
    "text": "Azt tette, amit rossznak lát az  Úr, nem tért el Jeroboámnak, Nebát fiának vétkeitől, aki vétekbe vitte Izráelt, hanem folytatta azokat."
  },
  {
    "number": "12",
    "text": "Jóás egyéb dolgai, mindaz, amit véghezvitt, és hőstettei, amikor háborút viselt Amacjá júdai király ellen, meg vannak írva az Izráel királyainak történetéről szóló könyvben."
  },
  {
    "number": "13",
    "text": "Azután Jóás pihenni tért őseihez, és Jeroboám ült a trónjára. Jóást pedig eltemették Samáriában Izráel királyai mellé."
  },
  {
    "number": "14",
    "text": "Amikor Elizeus abba a betegségbe esett, amelyben később meghalt, elment hozzá Jóás, Izráel királya, ráborulva sírt, és ezt mondta: Atyám, atyám, Izráel harci kocsija és annak hajtója!"
  },
  {
    "number": "15",
    "text": "Elizeus ezt mondta neki: Fogj íjat és nyilakat! Ő íjat és nyilakat fogott a kezébe."
  },
  {
    "number": "16",
    "text": "Majd ezt mondta Elizeus Izráel királyának: Feszítsd ki kezeddel az íjat! Amikor kifeszítette a kezével, Elizeus rátette kezét a király kezére."
  },
  {
    "number": "17",
    "text": "Azután ezt mondta: Nyisd ki a keletre néző ablakot! A király kinyitotta. Elizeus ezt mondta: Lőj! Ő pedig lőtt. Akkor így szólt: Az  Úr szabadításának a nyila ez, az Arámtól megszabadító nyíl, mert véglegesen levered majd Arámot Aféknál!"
  },
  {
    "number": "18",
    "text": "Azután ezt mondta: Fogd a nyilakat! Ő kézbe vette azokat. Ekkor így szólt Izráel királyához: Üss a földre! Ő ráütött a földre háromszor, azután megállt."
  },
  {
    "number": "19",
    "text": "Megharagudott rá ezért az Isten embere, és ezt mondta: Ötször vagy hatszor kellett volna ütnöd, akkor végleg levernéd Arámot! Így azonban csak háromszor vered meg Arámot."
  },
  {
    "number": "20",
    "text": "Azután meghalt Elizeus, és eltemették. A következő esztendőben móábi rablócsapatok törtek be az országba."
  },
  {
    "number": "21",
    "text": "Éppen akkor temettek egy embert, de amikor meglátták a rablócsapatot, belökték azt az embert Elizeus sírjába, és elmentek. Az az ember pedig hozzáérve Elizeus teteméhez, életre kelt, és talpra állt."
  },
  {
    "number": "22",
    "text": "Hazáél, Arám királya sanyargatta Izráelt Jóáház egész idejében."
  },
  {
    "number": "23",
    "text": "De megkegyelmezett nekik az  Úr, megkönyörült rajtuk, és feléjük fordult az Ábrahámmal, Izsákkal és Jákóbbal kötött szövetségért. Nem akarta őket elpusztítani, és nem vetette el őket maga elől mindeddig."
  },
  {
    "number": "24",
    "text": "Azután meghalt Hazáél, Arám királya. Utána a fia, Benhadad lett a király."
  },
  {
    "number": "25",
    "text": "Akkor Jóás, Jóáház fia visszavette Benhadadtól, Hazáél fiától azokat a városokat, amelyeket háborúban vettek el apjától, Jóáháztól. Háromszor verte meg Arámot Jóás, és visszavette Izráel városait."
  }
]