[
  {
    "number": "1",
    "text": "Pekahnak, Remaljá fiának a tizenhetedik évében kezdett uralkodni Áház, Jótámnak, Júda királyának a fia."
  },
  {
    "number": "2",
    "text": "Húszéves volt Áház, amikor uralkodni kezdett, és tizenhat évig uralkodott Jeruzsálemben. De nem azt tette, amit ősatyja, Dávid, amit helyesnek lát Istene, az  Úr,"
  },
  {
    "number": "3",
    "text": "hanem Izráel királyainak az útján járt, sőt még a fiát is elégette áldozatul azoknak a népeknek az utálatos szokása szerint, amelyeket kiűzött az  Úr Izráel fiai elől."
  },
  {
    "number": "4",
    "text": "Áldozott és tömjénezett az áldozóhalmokon, a dombokon és minden zöldellő fa alatt."
  },
  {
    "number": "5",
    "text": "Akkoriban indított háborút Recín, Arám királya meg Pekah, Remaljá fia, Izráel királya Jeruzsálem ellen, és körülzárták Áházt, de nem tudták legyőzni."
  },
  {
    "number": "6",
    "text": "Ugyanakkor szerezte vissza Recín, Arám királya Élatot Arámnak, és kiűzte a júdaiakat Élatból. Azután edómiak jöttek Élatba, ott laknak még ma is."
  },
  {
    "number": "7",
    "text": "Áház azonban követeket küldött Tiglat-Pileszerhez, Asszíria királyához, ezzel az üzenettel: A te szolgád és fiad vagyok! Vonulj fel, és szabadíts meg Arám királyának meg Izráel királyának a markából, akik megtámadtak engem."
  },
  {
    "number": "8",
    "text": "És fogta Áház az  Úr házában és a királyi palota kincstárában található ezüstöt és aranyat, és elküldte ajándékul Asszíria királyának."
  },
  {
    "number": "9",
    "text": "Asszíria királya meghallgatta a kérését. Felvonult Asszíria királya Damaszkusz ellen, bevette, lakosait fogságba hurcolta Kírbe, Recínt pedig kivégeztette."
  },
  {
    "number": "10",
    "text": "Ezután elment Áház király Damaszkuszba Asszíria királya, Tiglat-Pileszer elé, és meglátta a damaszkuszi oltárt. Ekkor Áház király elküldte Úrijjá papnak ennek az oltárnak a rajzát és elkészítésének a pontos leírását."
  },
  {
    "number": "11",
    "text": "Úrijjá pap pedig megépíttette az oltárt, mindenben úgy, ahogy Áház király Damaszkuszból küldött utasítása szólt; úgy készítette el Úrijjá pap, mire Áház király megjött Damaszkuszból."
  },
  {
    "number": "12",
    "text": "Amikor a király megérkezett Damaszkuszból, és meglátta az oltárt, odalépett hozzá, és fölment rá."
  },
  {
    "number": "13",
    "text": "Elfüstölögtette égőáldozatát és ételáldozatát, kiöntötte italáldozatát, békeáldozatának a vérét pedig ráhintette az oltárra."
  },
  {
    "number": "14",
    "text": "A rézoltárt pedig, amely az  Úr színe előtt állt, elvitette a templom elől, a maga oltára és az  Úr háza közül, és észak felől a maga oltára mellé helyeztette."
  },
  {
    "number": "15",
    "text": "Majd ezt parancsolta Áház király Úrijjá papnak: A nagy oltáron füstölögtesd el a reggeli égőáldozatot és az esti ételáldozatot, a király égőáldozatát és a hozzá tartozó ételáldozatot, az ország egész népének az égőáldozatát és a hozzájuk tartozó étel- és italáldozatot, és arra hintsd az égőáldozat meg a véresáldozat összes vérét! A rézoltáron még gondolkozom."
  },
  {
    "number": "16",
    "text": "És Úrijjá pap pontosan úgy járt el, ahogyan Áház király parancsolta."
  },
  {
    "number": "17",
    "text": "Majd Áház király letörette a mosóállványok peremeit, és eltávolította azokról a mosófazekakat. A medencét levétette az alatta levő rézbikákról, és kőtalapzatra helyeztette."
  },
  {
    "number": "18",
    "text": "A szombati fedett csarnokot pedig, amelyet a templomban építettek, meg a király részére készült kijáratot eltávolította az  Úr házából Asszíria királyának a kedvéért."
  },
  {
    "number": "19",
    "text": "Áház egyéb dolgai, amelyeket véghezvitt, meg vannak írva a Júda királyainak történetéről szóló könyvben."
  },
  {
    "number": "20",
    "text": "Azután Áház pihenni tért őseihez, és eltemették ősei mellé Dávid városában. Utána a fia, Ezékiás lett a király."
  }
]