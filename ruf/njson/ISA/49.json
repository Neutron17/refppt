[
  {
    "number": "1",
    "text": "Hallgassatok rám, ti szigetek, figyeljetek, távoli nemzetek! Már az anyaméhben elhívott engem az  Úr, születésemtől fogva emlegeti nevemet."
  },
  {
    "number": "2",
    "text": "Éles karddá tette számat, keze ügyében tartott engem. Hegyes nyíllá tett, tegzébe dugott engem."
  },
  {
    "number": "3",
    "text": "Ezt mondta nekem: Szolgám vagy, Izráel, rajtad mutatom meg dicsőségemet!"
  },
  {
    "number": "4",
    "text": "Én azonban ezt mondtam: Hasztalan fáradoztam, semmiért, hiába pazaroltam erőmet. De az  Úrnál van az én ügyem, és munkám jutalma Istenemnél."
  },
  {
    "number": "5",
    "text": "Most pedig ezt mondja az  Úr – aki már az anyaméhben szolgájának teremtett, hogy visszavezessem hozzá Jákóbot, és köréje gyűjtsem Izráelt, mert nagyra becsül engem az  Úr, és Istenemnél megvan rá az erőm –,"
  },
  {
    "number": "6",
    "text": "ezt mondta: Kevésnek tartom, hogy Jákób törzseinek helyreállításában és a megmentett Izráel visszatérítésében légy az én szolgám. A népek világosságává teszlek, hogy eljusson szabadításom a föld határáig."
  },
  {
    "number": "7",
    "text": "Ezt mondja az  Úr, Izráel megváltója, Szentje annak, akit megvetnek az emberek, akit utálnak a népek, aki a zsarnokok szolgája: Királyok kelnek föl, ha meglátnak, és fejedelmek borulnak le az  Úrért, aki hűséges hozzád, Izráel Szentjéért, aki kiválasztott téged."
  },
  {
    "number": "8",
    "text": "Ezt mondja az  Úr: A kegyelem idején meghallgatlak, a szabadulás napján megsegítelek. Megőrizlek és megajándékozom általad szövetségemmel népemet, hogy te állítsd helyre az országot, és oszd szét az elpusztult örökséget."
  },
  {
    "number": "9",
    "text": "Mondd a foglyoknak: Jöjjetek ki! A sötétségben levőknek: Gyertek a napvilágra! Útközben lesz mit enniük, még a kopár hegyeken is lesz legelőjük."
  },
  {
    "number": "10",
    "text": "Nem éheznek és nem szomjaznak majd, nem bántja őket a nap heve, mert az terelgeti őket, aki könyörült rajtuk, az vezeti őket forrásvizekhez."
  },
  {
    "number": "11",
    "text": "Utat készítek a hegyeken át, és feltöltik majd az országutakat."
  },
  {
    "number": "12",
    "text": "Ezek itt messze földről jönnek, azok észak és nyugat felől, amazok meg Színím földjéről!"
  },
  {
    "number": "13",
    "text": "Ujjongjatok, egek, vigadozz, föld, ujjongásba törjetek ki, hegyek! Mert megvigasztalja népét az  Úr, és megkönyörül az elesetteken."
  },
  {
    "number": "14",
    "text": "De Sion ezt mondta: Elhagyott engem az  Úr, megfeledkezett rólam az én Uram!"
  },
  {
    "number": "15",
    "text": "Megfeledkezik-e csecsemőjéről az anya, nem könyörül-e méhe gyermekén? De ha ő meg is feledkeznék, én akkor sem feledkezem meg rólad!"
  },
  {
    "number": "16",
    "text": "Íme, a tenyerembe véstelek be, szüntelenül előttem vannak falaid."
  },
  {
    "number": "17",
    "text": "Fiaid hozzád sietnek, pusztítóid és rombolóid pedig kivonulnak belőled."
  },
  {
    "number": "18",
    "text": "Emeld föl a tekintetedet, és nézz körül: mindnyájan összegyűltek, eljönnek hozzád. Életemre mondom – így szól az  Úr –, hogy ékszerként veszed föl valamennyit, magadra aggatod őket, akár egy menyasszony!"
  },
  {
    "number": "19",
    "text": "Feldúlt országod pusztán heverő romjai még szűkek lesznek az ott lakóknak, mert eltávoznak pusztítóid."
  },
  {
    "number": "20",
    "text": "Majd mondják még neked gyermekeid, akiktől meg voltál fosztva: Szűk nekem ez a hely, menj odébb, hadd telepedjek ide én is!"
  },
  {
    "number": "21",
    "text": "Így töprengesz akkor majd magadban: Ki szülte ezeket? Hiszen én gyermektelen és meddő voltam, fogságban éltem, száműzötten. Ki nevelte ezeket? Hiszen én egyedül maradtam: honnan valók hát ezek?"
  },
  {
    "number": "22",
    "text": "Ezt mondja az én Uram, az  Úr: Intek kezemmel a népeknek, jelt adok a nemzeteknek, és ölben hozzák haza fiaidat, leányaidat pedig vállukra emelve."
  },
  {
    "number": "23",
    "text": "Királyok lesznek a gondviselőid, főrangú feleségeik a dajkáid. Földre borulnak előtted, és lábad porát nyaldossák. Akkor majd megtudod, hogy én vagyok az  Úr, és nem vallanak szégyent, akik bennem bíznak."
  },
  {
    "number": "24",
    "text": "El tudod-e venni a zsákmányt a harcostól, elszökhetnek-e az erőstől a foglyok?"
  },
  {
    "number": "25",
    "text": "Igen! – ezt mondja az  Úr. A harcostól is el lehet venni a foglyokat, és az erőstől is elszökhet a zsákmány. Perlőiddel én fogok perelni, és fiaidat megszabadítom."
  },
  {
    "number": "26",
    "text": "Elnyomóiddal megetetem saját húsukat, megrészegednek saját vérüktől, mint az édes bortól. Akkor majd megtudja minden ember, hogy én, az  Úr vagyok a te szabadítód, és a te megváltód Jákób Erőssége."
  }
]