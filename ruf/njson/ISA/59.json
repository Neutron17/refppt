[
  {
    "number": "1",
    "text": "Nem az  Úr keze rövid ahhoz, hogy megsegítsen, nem az ő füle süket ahhoz, hogy meghallgasson,"
  },
  {
    "number": "2",
    "text": "hanem a ti bűneitek választottak el titeket Istenetektől, a ti vétkeitek miatt rejtette el orcáját előletek, és nem hallgatott meg."
  },
  {
    "number": "3",
    "text": "Hiszen kezetek vérrel van beszennyezve, ujjaitokhoz bűn tapad, ajkatok hazugságot szól, nyelvetek álnokságot suttog."
  },
  {
    "number": "4",
    "text": "Nincs, aki igaz vádat emelne, nincs, aki helyesen ítélkeznék. Haszontalanságban bíznak, és hiábavalóságot beszélnek, nyomorúságot fogannak, és bajt szülnek."
  },
  {
    "number": "5",
    "text": "Mérges kígyó tojásait költik ki, és pókhálót szőnek. Meghal, aki tojásaikból eszik: amikor felnyitja, vipera bújik ki belőle."
  },
  {
    "number": "6",
    "text": "Pókhálójukból nem lesz ruha, nem takarózhatnak abba, amit készítettek; amit készítettek, csak bajt okoz, erőszakos tetteket követnek el."
  },
  {
    "number": "7",
    "text": "Lábuk gonosz cél után fut, sietnek ártatlan vért ontani. Gondolataik ártó gondolatok, pusztulás és romlás jelzi az útjaikat."
  },
  {
    "number": "8",
    "text": "A békesség útját nem ismerik, eljárásuk soha nem törvényes. Ösvényeik görbék: aki azokon jár, az békét nem ismer."
  },
  {
    "number": "9",
    "text": "Ezért van távol tőlünk a törvény, és nem ér el hozzánk az igazság. Világosságra várunk, de csak sötétség van, napfényre, de homályban járunk."
  },
  {
    "number": "10",
    "text": "Tapogatjuk a falat, mint a vakok, tapogatózunk, mint akinek nincs szeme. Botladozunk fényes délben, mintha alkonyat volna, olyan sötétségben vagyunk, mint a halottak."
  },
  {
    "number": "11",
    "text": "Morgunk mindnyájan, mint a medvék, nyögünk, mint a galambok. Törvényességre várunk, de nincs, segítségre, de távol van tőlünk."
  },
  {
    "number": "12",
    "text": "Bizony, sok bűnt követtünk el veled szemben, vétkeink ellenünk beszélnek. Bizony, tele vagyunk bűnnel, gonoszságunkat be kell ismernünk."
  },
  {
    "number": "13",
    "text": "Bűnösök vagyunk, megtagadtuk az  Urat, hűtlenül eltértünk Istenünktől. Erőszakot és lázadást hirdettünk, szívünk csupa hazugságot gondolt és szólt."
  },
  {
    "number": "14",
    "text": "Háttérbe szorul a törvény, távol marad az igazság, elbukik a hűség a tereken, és a becsület nem érvényesül."
  },
  {
    "number": "15",
    "text": "Odalett a hűség, és aki a rosszat kerüli, zsákmányul esik. Látta ezt az  Úr, és rossznak ítélte, hogy nincs törvényes rend."
  },
  {
    "number": "16",
    "text": "Amikor látta, hogy nincs ott senki, és elámult, hogy nincs, aki közbelépjen, saját karja segítette őt, saját igazsága támogatta."
  },
  {
    "number": "17",
    "text": "Felöltötte az igazságot mint páncélt, a szabadítás sisakja volt a fején. A bosszúállás ruháit öltötte magára, felindulása mint köpeny borul rá."
  },
  {
    "number": "18",
    "text": "Amilyenek voltak a tettek, aszerint fog megfizetni. Haraggal fizet ellenfeleinek, tetteik szerint ellenségeinek, tetteik szerint fizet meg a szigeteknek."
  },
  {
    "number": "19",
    "text": "Félni fogják az  Úr nevét napnyugaton, és dicsőségét napkeleten, amikor eljön, mint egy sebes folyam, amelyet az  Úr szele korbácsolt föl."
  },
  {
    "number": "20",
    "text": "De eljön Sionhoz a Megváltó, Jákób megtérő bűnöseihez! – így szól az  Úr."
  },
  {
    "number": "21",
    "text": "Ilyen szövetségem van velük – mondja az  Úr: Lelkem, mely rajtad nyugszik, és igéim, amelyeket szádba adtam, nem fogynak ki a szádból, utódod szájából és utódod utódainak a szájából, mostantól fogva mindörökké – mondja az  Úr."
  }
]