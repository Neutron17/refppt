[
  {
    "number": "1",
    "text": "Fenyegető jövendölés Tírusz ellen: Jajgassatok, Tarsís-hajók, mert elpusztult Tírusz! Nem maradt egy ház sem, nincs hova menni! Ciprus földjéről jövet mondták meg nekik."
  },
  {
    "number": "2",
    "text": "Némuljatok el, tengerpart lakói, szidóni kereskedők, kiknek követei átszelik a tengert,"
  },
  {
    "number": "3",
    "text": "a nagy vizeket! A Síhór gabonája, a Nílus aratása volt a jövedelme, és ő volt a népek vásártere."
  },
  {
    "number": "4",
    "text": "Szégyenkezz, Szidón, mert így szól a tenger, a tengeri erődítmény: Olyan lettem, mint aki nem vajúdott, nem szült, nem nevelt ifjakat, nem dédelgetett leányokat!"
  },
  {
    "number": "5",
    "text": "Úgy gyötrődnek, akik Tírusz hírét hallják, mint amikor Egyiptomról hallottak."
  },
  {
    "number": "6",
    "text": "Keljetek át Tarsísba, jajgassatok, tengerpart lakói!"
  },
  {
    "number": "7",
    "text": "Hát ez a ti vigadozó városotok, mely ősidők óta fennáll, amely messzire elment, hogy ott is megtelepedjék?"
  },
  {
    "number": "8",
    "text": "Kicsoda döntött így a koronás Tíruszról, melynek kereskedői vezérek, és kalmárjait tisztelik a földön?"
  },
  {
    "number": "9",
    "text": "A Seregek  Ura döntött így, hogy meggyalázza a kevélységet, és megalázzon minden pompát, mindenkit, akit tisztelnek a földön."
  },
  {
    "number": "10",
    "text": "Műveld meg földedet, Tarsís leánya, mint a Nílus völgyét, mert nincs többé kikötő!"
  },
  {
    "number": "11",
    "text": "Kinyújtotta kezét a tengerre az  Úr, megrendítette a királyságokat; elrendelte Kánaánról, hogy pusztítsák el erődítményeit."
  },
  {
    "number": "12",
    "text": "Ezt mondta: Nem fogsz többé vigadni, Szidón leánya, te meggyalázott szűz! Rajta, kelj csak át Ciprusra, ott sem lelsz nyugalmat!"
  },
  {
    "number": "13",
    "text": "Íme, a káldeusok országa! Még nem is létezett ez a nép, mikor Asszíria kiépítette Tíruszt a hajói számára. De ostromműveket állított ellene, palotáit lerombolta, romhalmazzá tette!"
  },
  {
    "number": "14",
    "text": "Jajgassatok, Tarsís-hajók, mert elpusztult erődítményetek!"
  },
  {
    "number": "15",
    "text": "Akkor majd elfelejtik Tíruszt hetven évig, ameddig egy király él. Hetven év múlva úgy jár Tírusz, ahogy a szajha-nóta mondja:"
  },
  {
    "number": "16",
    "text": "Fogd a citerát, járd be a várost, elfelejtett szajha! Szépen pengesd, dalolj sokat, hogy emlékezzenek rád!"
  },
  {
    "number": "17",
    "text": "Hetven év múlva az  Úr meglátogatja Tíruszt, és az ismét megkapja bérét, mert paráználkodni fog a világ minden országával a föld színén."
  },
  {
    "number": "18",
    "text": "De keresete és bére egyszer még az  Úr szent tulajdona lesz. Nem teszik a kincstárba, hogy ott őrizgessék, hanem azoké lesz ez a kereset, akik az  Úr színe előtt laknak, hogy jóllakásig ehessenek, és szép ruhába öltözhessenek."
  }
]