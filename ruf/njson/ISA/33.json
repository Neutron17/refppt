[
  {
    "number": "1",
    "text": "Jaj neked, pusztító, akit még nem ért pusztulás, te rabló, akit még nem raboltak ki! Ha befejezted a pusztítást, el fogsz pusztulni, ha bevégezted a rablást, téged fognak kirabolni!"
  },
  {
    "number": "2",
    "text": "Uram, kegyelmezz nekünk, benned reménykedünk! Légy segítségünk reggelenként, szabadítónk a nyomorúság idején!"
  },
  {
    "number": "3",
    "text": "Dörgő hangodtól elfutnak a népek, ha felemelkedsz, szétszóródnak a nemzetek."
  },
  {
    "number": "4",
    "text": "Összeszedik a zsákmányt, ahogyan a sáskák szedik, úgy ugranak rá, ahogy a szöcskék ugranak."
  },
  {
    "number": "5",
    "text": "Fenséges az  Úr, magasságban lakik, betölti a Siont törvénnyel és igazsággal."
  },
  {
    "number": "6",
    "text": "Nyugodt lesz az életed, bölcsesség és ismeret teszi szabaddá és gazdaggá; az  Úr félelme lesz a kincse."
  },
  {
    "number": "7",
    "text": "Aríél emberei az utcán kiáltoznak, keservesen sírnak a békekövetek."
  },
  {
    "number": "8",
    "text": "Kihaltak az országutak, nem járnak az ösvényeken. A pusztító megszegte a szövetséget, megvetette a városokat, semmibe vette az embereket."
  },
  {
    "number": "9",
    "text": "Gyászol, elalél a föld, hervadozik, megsárgul a Libánon, olyan lett a Sárón, mint a pusztaság, lehull a Básán és a Karmel lombja."
  },
  {
    "number": "10",
    "text": "De most fölkelek, mondja az  Úr, most fölmagasodom és fölemelkedem!"
  },
  {
    "number": "11",
    "text": "Szalmával vagytok terhesek, pelyvát szültök, lihegésetek tűz, megemészt benneteket!"
  },
  {
    "number": "12",
    "text": "A népek égetett mésszé lesznek, és mint a kivágott gaz, tűzben égnek el."
  },
  {
    "number": "13",
    "text": "Halljátok meg, távol lakók, hogy mit cselekedtem, és ti közel levők, ismerjétek meg hatalmamat!"
  },
  {
    "number": "14",
    "text": "Megrettentek a Sionon a vétkesek, reszketés vett erőt az elvetemülteken: Ki lakhat közülünk perzselő tűz mellett, ki lakhat közülünk örökös izzás mellett?"
  },
  {
    "number": "15",
    "text": "Aki igazságosan él, és őszintén beszél, megveti az elnyomással szerzett nyereséget, nem fogad el megvesztegetést, hanem elhárítja a kezével, bedugja a fülét, hallani sem akar vérontásról, befogja a szemét, látni sem akar gonoszságot."
  },
  {
    "number": "16",
    "text": "Az ilyen ember magas helyen lakik, sziklaerőd a fellegvára. Kenyerét megkapja, vize állandóan van."
  },
  {
    "number": "17",
    "text": "Saját szemeddel nézheted a király szépségét, láthatod tágas országodat."
  },
  {
    "number": "18",
    "text": "Eszedbe jutnak a rémségek: hol van már az összeíró, hol az adószedő, hol van az, aki összeírta a tornyokat?"
  },
  {
    "number": "19",
    "text": "Nem látod többé a galád népet, a homályos, érthetetlen beszédű népet, amelynek dadogó nyelvét nem lehet érteni."
  },
  {
    "number": "20",
    "text": "Nézd a Siont, ünnepeink városát! Szemeid meglátják Jeruzsálemet, a nyugalom hajlékát: a sátrat, amelyet nem bontanak le, cövekeit nem húzzák ki soha, és egy kötele sem szakad el,"
  },
  {
    "number": "21",
    "text": "mert dicsőséges lesz ott az  Úr! Folyók lesznek azon a helyen, messze elágazó folyamok, amelyeken nem járnak gályák, és nem kelnek át büszke hajók."
  },
  {
    "number": "22",
    "text": "Mert az  Úr a mi bíránk, az  Úr a törvényadónk, az  Úr a mi királyunk, ő megsegít bennünket!"
  },
  {
    "number": "23",
    "text": "Meglazulnak a kötelek, nem tartják az árbocrudat, nem feszítik a vitorlát. Tömérdek zsákmányon osztoznak majd, még a sánták is bőséges zsákmányhoz jutnak."
  },
  {
    "number": "24",
    "text": "Nem mondja többé Sion lakója, hogy beteg, az ott lakó nép bűnei bocsánatot nyernek."
  }
]