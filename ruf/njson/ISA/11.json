[
  {
    "number": "1",
    "text": "Vesszőszál hajt ki Isai törzsökéről, hajtás sarjad gyökereiről."
  },
  {
    "number": "2",
    "text": "Az  Úr lelke nyugszik rajta, a bölcsesség és értelem lelke, a tanács és erő lelke, az  Úr ismeretének és félelmének lelke."
  },
  {
    "number": "3",
    "text": "Az  Úr félelme lesz a gyönyörűsége. Nem a látszat után ítél, és nem hallomás után dönt,"
  },
  {
    "number": "4",
    "text": "hanem igazságosan ítél a nincstelenek ügyében, és méltányosan dönt az ország szegényeinek dolgában. Megveri a földet szájának botjával, ajka leheletével megöli a bűnöst."
  },
  {
    "number": "5",
    "text": "Igazság lesz derekának öve, csípőjének öve pedig a hűség."
  },
  {
    "number": "6",
    "text": "Akkor majd a farkas a báránnyal lakik, a párduc a gödölyével hever, a borjú, az oroszlán és a hízott marha együtt lesznek, és egy kisfiú terelgeti őket."
  },
  {
    "number": "7",
    "text": "A tehén a medvével legel, kölykeik együtt heverésznek, az oroszlán pedig szalmát eszik, mint a marha."
  },
  {
    "number": "8",
    "text": "A csecsemő a viperalyuknál játszadozik, és az alig elválasztott gyermek mérges kígyó üregébe dugja a kezét."
  },
  {
    "number": "9",
    "text": "Nem árt és nem pusztít szent hegyemen senki, betölti a földet az  Úr ismerete, ahogyan a tengert víz borítja."
  },
  {
    "number": "10",
    "text": "Azon a napon Isai gyökeréhez fognak járulni a nemzetek, mert ő lesz a zászlaja a népeknek, és székhelye dicsőséges lesz."
  },
  {
    "number": "11",
    "text": "Azon a napon másodszor is kinyújtja kezét az Úr, hogy visszavásárolja népe maradékát, amely megmarad Asszíriában és Egyiptomban, Patrószban, Etiópiában és Élámban, Sineárban meg Hamátban és a tenger szigetein."
  },
  {
    "number": "12",
    "text": "Jelt ad a népeknek, és összegyűjti Izráel szétszórt fiait, egybegyűjti Júda elszéledt leányait a föld négy széléről."
  },
  {
    "number": "13",
    "text": "Megszűnik Efraim irigysége, vége lesz Júda ellenségeskedésének. Efraim nem irigykedik Júdára, Júda sem lesz Efraim ellensége."
  },
  {
    "number": "14",
    "text": "Repülnek a tenger felé a filiszteusok lejtőjén, együtt ejtik prédául a keleti népet. Ráteszik kezüket Edómra és Móábra, és Ammón fiai nekik engedelmeskednek."
  },
  {
    "number": "15",
    "text": "Az  Úr pedig kiszárítja Egyiptom tengerének öblét. Öklével megfenyegeti az Eufráteszt, forró szelével hét ágra vágja, és saruval is járhatóvá teszi."
  },
  {
    "number": "16",
    "text": "Olyan útja lesz népe maradékának, az Asszíriában megmaradtaknak, amilyen Izráelnek volt, amikor kijött Egyiptomból."
  }
]