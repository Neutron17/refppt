[
  {
    "number": "1",
    "text": "Küldjetek bárányokat az ország uralkodójának Szelából a pusztaságon át Sion leányának hegyére!"
  },
  {
    "number": "2",
    "text": "Bujdosó madárhoz, földúlt fészekhez hasonlítanak Móáb leányai az Arnón gázlóinál."
  },
  {
    "number": "3",
    "text": "Tartsatok tanácsot, hozzatok döntést! Tedd árnyékodat fényes délben olyanná, mint az éjszaka! Rejtsd el az elűzötteket, ne jelentsd föl a bujdosókat!"
  },
  {
    "number": "4",
    "text": "Hadd lakjanak nálad az elűzött móábiak! Légy rejtekhelyük, ha jön a pusztító! Mert vége lesz az erőszaknak, megszűnik a pusztítás, eltűnnek az ország eltiprói."
  },
  {
    "number": "5",
    "text": "Kegyelem által készül egy trón. Megingathatatlanul ül azon Dávid sátrában a bíró, aki törődik a joggal, és szorgalmazza az igazságot."
  },
  {
    "number": "6",
    "text": "Hallottunk Móáb gőgjéről, hogy milyen gőgös, fennhéjázó, dölyfös és öntelt, hazugságokkal hencegő."
  },
  {
    "number": "7",
    "text": "Ezért jajgatni fog egyik móábi a másikért, mindenki jajgatni fog. Nyögni fogtok összetörten Kír-Hareszet aszú szőlőjéért,"
  },
  {
    "number": "8",
    "text": "mert elhervadtak Hesbón szőlőhegyei, Szibmá szőlőtőkéi. A népek urai lemetszették vesszőit, pedig Jazérig értek, befutották a pusztaságot; hajtásai szétágaztak, a tengeren túlra nyúltak."
  },
  {
    "number": "9",
    "text": "Ezért elsiratom Szibmá szőlőtőkéit, ahogyan sirattam Jazért. Elárasztlak könnyeimmel, Hesbón és Elálé, mert szüretedről és aratásodról elmaradt a kurjantás."
  },
  {
    "number": "10",
    "text": "Odalett az öröm és a vigadozás a gyümölcsöskertben, nem ujjonganak a szőlőkben, nem kiáltoznak. Nem tapos bort sajtókban a taposó, a kurjantást megszüntetem."
  },
  {
    "number": "11",
    "text": "Ezért, mint a citera, zeng a bensőm Móábért, és a keblem Kír-Hereszért."
  },
  {
    "number": "12",
    "text": "És ha megjelenik Móáb az áldozóhalmon, bárhogyan fáradozik, még ha szentélyébe megy is imádkozni, nem érhet el semmit."
  },
  {
    "number": "13",
    "text": "Ezt az igét mondta az  Úr Móábról már régen."
  },
  {
    "number": "14",
    "text": "De most így szól az  Úr: Három esztendőn belül, amelyek úgy telnek majd neki, mint egy napszámosnak, megalázzák Móáb előkelőit és hatalmas köznépét is mind; kevés lesz a maradéka, kicsiny és erőtlen."
  }
]