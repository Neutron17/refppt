[
  {
    "number": "1",
    "text": "Örülni fog a puszta és a szomjú föld, vigad a pusztaság, és kivirágzik, akár egy liliom."
  },
  {
    "number": "2",
    "text": "Virágba borul és vigad, vígan örvendezik. Része lesz a Libánon pompájában, a Karmel és a Sárón díszében. Meglátják az  Úr dicsőségét, Istenünk méltóságát."
  },
  {
    "number": "3",
    "text": "Erősítsétek a lankadt kezeket, tegyétek erőssé a megroskadt térdeket!"
  },
  {
    "number": "4",
    "text": "Mondjátok a remegő szívűeknek: Legyetek erősek, ne féljetek! Íme, jön Istenetek, és bosszút áll, jön Isten, és megfizet, megszabadít benneteket!"
  },
  {
    "number": "5",
    "text": "Akkor majd kinyílnak a vakok szemei, és megnyílnak a süketek fülei."
  },
  {
    "number": "6",
    "text": "Akkor majd úgy szökell a sánta, mint a szarvas, és ujjong majd a néma nyelve. Mert víz fakad a pusztában, és a kietlen tájon patakok."
  },
  {
    "number": "7",
    "text": "Tóvá lesz a délibáb, és víz fakad a szomjú földön. Ahol azelőtt sakálok tanyáztak, nád és káka fog teremni."
  },
  {
    "number": "8",
    "text": "Jól megépített útja lesz, amelyet szent útnak hívnak. Nem jár azon tisztátalan, csak az  Úr népe járhat rajta, bolondok nem tévednek rá."
  },
  {
    "number": "9",
    "text": "Nem lesz ott oroszlán, nem járnak rajta ragadozók, eggyel sem találkoznak ott, hanem a megváltottak fognak járni rajta."
  },
  {
    "number": "10",
    "text": "Így fognak visszatérni azok, akiket az  Úr kiváltott, és ujjongva vonulnak a Sionra. Öröm koszorúzza fejüket örökre, boldog örömben lesz részük, a gyötrelmes sóhajtozás pedig elmúlik."
  }
]