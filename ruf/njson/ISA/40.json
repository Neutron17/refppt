[
  {
    "number": "1",
    "text": "Vigasztaljátok, vigasztaljátok népemet! – mondja Istenetek."
  },
  {
    "number": "2",
    "text": "Beszéljetek szívhez szólóan Jeruzsálemmel, és hirdessétek neki, hogy letelt rabsága, megbűnhődött bűnéért, hiszen kétszeresen sújtotta az  Úr keze minden vétkéért."
  },
  {
    "number": "3",
    "text": "Egy hang kiált: Építsetek utat a pusztában az  Úrnak! Készítsetek egyenes utat Istenünknek a kietlen tájon át!"
  },
  {
    "number": "4",
    "text": "Emelkedjék föl minden völgy, süllyedjen le minden hegy és halom, legyen az egyenetlen egyenessé és a dombvidék síksággá!"
  },
  {
    "number": "5",
    "text": "Mert megjelenik az  Úr dicsősége, látni fogja minden ember egyaránt. – Az  Úr maga mondja ezt."
  },
  {
    "number": "6",
    "text": "Egy hang szól: Kiálts! Én megkérdeztem: Mit kiáltsak? Minden test csak fű, és minden szépsége, mint a mezei virágé."
  },
  {
    "number": "7",
    "text": "Elszárad a fű, elhervad a virág, ha ráfúj az  Úr szele. – Bizony, csak fű a nép!"
  },
  {
    "number": "8",
    "text": "Elszárad a fű, elhervad a virág, de Istenünk igéje örökre megmarad."
  },
  {
    "number": "9",
    "text": "Magas hegyre menj föl, ki örömhírt viszel a Sionnak, harsány hangon kiálts, ki örömhírt viszel Jeruzsálemnek! Kiálts, ne félj! Mondd Júda városainak: Itt van Istenetek!"
  },
  {
    "number": "10",
    "text": "Az én Uram, az  Úr jön hatalommal, karja uralkodik. Vele jön szerzeménye, előtte jön, amiért fáradozott."
  },
  {
    "number": "11",
    "text": "Mint pásztor, úgy legelteti nyáját, karjára gyűjti a bárányokat, ölébe veszi őket, az anyajuhokat szelíden terelgeti."
  },
  {
    "number": "12",
    "text": "Ki mérte meg markával a tenger vizét, ki mérte meg arasszal az eget? Ki mérte meg vékával a föld porát, ki tette mérlegre a hegyeket, és mérlegserpenyőbe a halmokat?"
  },
  {
    "number": "13",
    "text": "Ki irányította az  Úr lelkét, ki volt tanácsadója, aki oktatta?"
  },
  {
    "number": "14",
    "text": "Kivel tanácskozott, ki világosította fel őt? Ki tanította meg a helyes eljárásra, ki tanította tudományra, és ki oktatta értelmes cselekvésre?"
  },
  {
    "number": "15",
    "text": "A népek olyanok előtte, mint egy vízcsepp a vödörben, annyit érnek, mint egy porszem a mérlegserpenyőn, a szigetek egy homokszemnek számítanak."
  },
  {
    "number": "16",
    "text": "A Libánon fája nem elég a tűzre, állata nem elég az égőáldozathoz."
  },
  {
    "number": "17",
    "text": "A népek mind semmik előtte, puszta semmiségnek tartja őket."
  },
  {
    "number": "18",
    "text": "Kihez hasonlíthatnátok az Istent, és hogyan készíthetnétek el képmását?"
  },
  {
    "number": "19",
    "text": "A mesterember bálványszobrot önt, az ötvös bevonja arannyal, és ezüstláncot forraszt hozzá."
  },
  {
    "number": "20",
    "text": "Aki szegény ahhoz, hogy ennyit adjon érte, nem korhadó fát választ, ügyes mesterembert keres, hogy olyan bálványszobrot készítsen, amely nem inog."
  },
  {
    "number": "21",
    "text": "Hát nem tudjátok, nem hallottátok, nem mondták el nektek a kezdetektől fogva, nem magyarázták el a föld alapozását?"
  },
  {
    "number": "22",
    "text": "Az, aki ott trónol a földkerekség fölött, ahonnan lakói csak sáskának látszanak, fátyolként terítette ki az eget, kifeszítette, mint egy lakósátrat."
  },
  {
    "number": "23",
    "text": "Semmivé teszi a fejedelmeket, a föld bíráit megsemmisíti."
  },
  {
    "number": "24",
    "text": "Alig ültették el, alig vetették el őket, alig vert gyökeret törzsük a földben, ő csak rájuk fúj, és kiszáradnak, elragadja őket, mint szélvész a pelyvát."
  },
  {
    "number": "25",
    "text": "Kihez hasonlíthatnátok engem, kivel mérhetnétek össze? – mondja a Szent."
  },
  {
    "number": "26",
    "text": "Tekintsetek föl a magasba, és nézzétek: ki teremtette az ott levőket? Kivezeti seregüket szám szerint, mindnyájukat név szerint szólítja; olyan hatalmas és erőteljes, hogy egy sem mer hiányozni."
  },
  {
    "number": "27",
    "text": "Miért mondod ezt, Jákób, miért beszélsz így, Izráel: Rejtve van sorsom az  Úr előtt, nem kerül ügyem Isten elé."
  },
  {
    "number": "28",
    "text": "Hát nem tudod, hát nem hallottad? Örökkévaló Isten az  Úr, ő a földkerekség teremtője! Nem fárad el, és nem lankad el, értelme kifürkészhetetlen."
  },
  {
    "number": "29",
    "text": "Erőt ad a megfáradtnak, és az erőtlent nagyon erőssé teszi."
  },
  {
    "number": "30",
    "text": "Elfáradnak és ellankadnak az ifjak, még a legkiválóbbak is megbotlanak."
  },
  {
    "number": "31",
    "text": "De akik az  Úrban bíznak, erejük megújul, szárnyra kelnek, mint a sasok, futnak, és nem lankadnak meg, járnak, és nem fáradnak el."
  }
]