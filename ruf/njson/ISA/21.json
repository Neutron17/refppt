[
  {
    "number": "1",
    "text": "Fenyegető jövendölés Babilon ellen: Ahogyan a szélviharok törnek elő dél felől, úgy közeledik a síkság felől, a félelmetes földről."
  },
  {
    "number": "2",
    "text": "Szörnyű látomásban ez jutott tudtomra: Csal a csaló, pusztít a pusztító! Vonulj ellene, Élám, ostromold, Média! Minden sóhajtozásnak véget vetek."
  },
  {
    "number": "3",
    "text": "Ezért görcsös fájdalom fogja el derekamat, olyan kínok gyötörnek, mint a vajúdó nő kínjai; megzavarodom attól, amit hallok, megrémülök attól, amit látok."
  },
  {
    "number": "4",
    "text": "Háborog a szívem, reszketés fogott el. Az eddig áhított alkonyat rettenetes lett nekem."
  },
  {
    "number": "5",
    "text": "Terítik az asztalt, rendezik a szőnyegeket, folyik az eszem-iszom. Rajta, vezérek, kenjétek a pajzsot!"
  },
  {
    "number": "6",
    "text": "Mert ezt mondta nekem az Úr: Menj, állíts őrszemet; amit lát, jelentse!"
  },
  {
    "number": "7",
    "text": "És ha harci kocsik menetét látná, elébük két-két ló befogva, szamarak menetét, tevék menetét, erősen figyeljen, nagyon figyelmesen!"
  },
  {
    "number": "8",
    "text": "Az őrszem felordított, akár egy oroszlán: Uram, őrhelyemen állok mindennap, őrségen állok minden éjjel!"
  },
  {
    "number": "9",
    "text": "Jönnek már! Emberek menete, harci kocsik, elébük két-két ló befogva! Akkor megszólalt, és ezt mondta: Elesett, elesett Babilon! Minden istenszobra a földön hever összetörve!"
  },
  {
    "number": "10",
    "text": "Ó, agyoncsépelt és megtiport népem! Amit a Seregek  Urától, Izráel Istenétől hallottam, azt jelentettem nektek."
  },
  {
    "number": "11",
    "text": "Fenyegető jövendölés Dúmá ellen: Kiáltást hallok Széírből: Őrálló, meddig tart még az éjszaka, őrálló, meddig tart még az éjjel?"
  },
  {
    "number": "12",
    "text": "Közeleg a reggel, de még éjjel van – felelt az őrálló. Kérdezhettek, de inkább akkor, ha majd visszajöttök."
  },
  {
    "number": "13",
    "text": "Fenyegető jövendölés Arábia ellen: Arábia bozótjaiban töltsétek az éjszakát, Dedán karavánjai!"
  },
  {
    "number": "14",
    "text": "Hozzatok vizet a szomjazónak, Témá földjének lakói, és adjatok kenyeret a menekülőknek!"
  },
  {
    "number": "15",
    "text": "Mert fegyver elől menekültek el, kivont kard elől, kifeszített íj elől és súlyos harcból."
  },
  {
    "number": "16",
    "text": "Mert ezt mondta nekem az Úr: Egy esztendő múlva, amely lassan és keservesen telik, akár a napszámosoknak, vége lesz Kédár minden dicsőségének,"
  },
  {
    "number": "17",
    "text": "és alig marad meg néhány a kédári hősök íjaiból – Izráel Istene, az  Úr ígéri ezt!"
  }
]