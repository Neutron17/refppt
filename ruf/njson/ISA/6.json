[
  {
    "number": "1",
    "text": "Uzzijjá király halála évében láttam az Urat, amint egy trónon ült. Magasztos volt és felséges; palástja betöltötte a templomot."
  },
  {
    "number": "2",
    "text": "Szeráfok álltak mellette, hat-hat szárnya volt mindegyiknek: kettővel az arcát takarta el, kettővel a lábát takarta el, kettővel pedig repült."
  },
  {
    "number": "3",
    "text": "Ezt harsogták egymásnak felváltva: Szent, szent, szent a Seregek  Ura, dicsősége betölti az egész földet!"
  },
  {
    "number": "4",
    "text": "A hangos kiáltástól megremegtek a küszöbök eresztékei, és a templom megtelt füsttel."
  },
  {
    "number": "5",
    "text": "Ekkor megszólaltam: Jaj nekem! Elvesztem, mert tisztátalan ajkú vagyok, és tisztátalan ajkú nép között lakom. Hiszen a Királyt, a Seregek  Urát látták szemeim!"
  },
  {
    "number": "6",
    "text": "Ekkor odarepült hozzám egy szeráf, kezében parázs volt, amelyet fogóval vett le az oltárról."
  },
  {
    "number": "7",
    "text": "Számhoz érintette, és ezt mondta: Íme, ez megérintette ajkadat, bűnöd el van véve, vétked meg van bocsátva."
  },
  {
    "number": "8",
    "text": "Majd az Úr szavát hallottam, amint ezt kérdezi: Kit küldjek el, ki lesz a követünk? Én ezt mondtam: Itt vagyok, engem küldj!"
  },
  {
    "number": "9",
    "text": "Ő így felelt: Menj, és mondd meg ennek a népnek: Hallván halljatok, de ne értsetek, látván lássatok, de ne ismerjetek!"
  },
  {
    "number": "10",
    "text": "Tedd kövérré e nép szívét, tedd süketté a fülét, és kösd be a szemét, hogy szemével ne lásson, fülével ne halljon, szívével ne értsen, és megtérve meg ne gyógyuljon."
  },
  {
    "number": "11",
    "text": "Megkérdeztem: Meddig tart ez, Uram? Ő így felelt: Míg el nem pusztulnak és lakatlanok nem lesznek a városok, a házak elhagyatottá nem lesznek, a föld pedig pusztává nem válik."
  },
  {
    "number": "12",
    "text": "Eltávolítja az  Úr az embert, és nagyon elhagyott lesz az ország."
  },
  {
    "number": "13",
    "text": "Ha megmarad belőle egy tized, azt is újból pusztulás éri, ahogy a csernek vagy a tölgynek a kivágás után lelegelik az új hajtásait. De egy ilyen hajtás végül szent maggá válik!"
  }
]