[
  {
    "number": "1",
    "text": "Jaj azoknak, akik jogtalan rendeleteket hoznak, és irataik csak terheket rónak ki."
  },
  {
    "number": "2",
    "text": "Mert elnyújtják a nincstelenek perét, megfosztják jogaiktól népem szegényeit. Az özvegyeket kizsákmányolják, és az árvákat kifosztják."
  },
  {
    "number": "3",
    "text": "De mit csináltok majd az ítélet napján, amikor megjön a távolból a pusztulás? Kihez futtok majd segítségért, hol hagyjátok kincseiteket?"
  },
  {
    "number": "4",
    "text": "Aki nem térdel a foglyok közé, a legyilkoltak között esik el. Mindezzel nem múlt el haragja, keze még ki van nyújtva."
  },
  {
    "number": "5",
    "text": "Jaj Asszíriának, haragom botjának, melynek kezében van dühömnek vesszeje!"
  },
  {
    "number": "6",
    "text": "Elvetemült nemzet ellen küldöm, az ellen a nép ellen rendelem, amelyre haragszom, hogy zsákmányt raboljon, prédát szerezzen, és eltapossa, mint az utca sarát."
  },
  {
    "number": "7",
    "text": "De ő nem így képzeli, ő maga nem így gondolkodik, mert szíve vágya az, hogy pusztítson, és minél több nemzetet ki akar irtani."
  },
  {
    "number": "8",
    "text": "Mert ezt mondja: Vezéreim nem mind királyok-e?"
  },
  {
    "number": "9",
    "text": "Nem az történt-e Kalnóval, ami Karkemissel? Nem úgy járt-e Hamát, mint Arpád? Nem úgy járt-e Samária, mint Damaszkusz?"
  },
  {
    "number": "10",
    "text": "Ahogyan elérte kezem a bálványok országait, bár több bálványszobruk volt, mint Jeruzsálemnek és Samáriának,"
  },
  {
    "number": "11",
    "text": "ahogyan elbántam Samáriával és bálványaival, úgy fogok elbánni Jeruzsálemmel és bálványaival is."
  },
  {
    "number": "12",
    "text": "De ha véghezvitte az Úr minden tettét a Sion hegyén és Jeruzsálemen, megbünteti majd az asszír király dölyfös szívének gyümölcsét és nagyralátó szemének dicsekvését."
  },
  {
    "number": "13",
    "text": "Mert ezt mondta: Kezem erejével vittem véghez ezt, és bölcsességemmel, mert értelmes vagyok: megszüntettem a népek határait, értékeiktől megfosztottam őket, hatalmammal letaszítottam a trónon ülőket."
  },
  {
    "number": "14",
    "text": "Elérte kezem a népek gazdagságát, mint a madárfészket, és ahogy megszerzik az elhagyott tojásokat, úgy szereztem meg én az egész földet. Nem volt senki, aki szárnyával verdesett, csőrét kinyitotta, vagy csipogott volna."
  },
  {
    "number": "15",
    "text": "Dicsekedhet-e a fejsze azzal szemben, aki vág vele? Hát henceghet a fűrész azzal szemben, aki őt húzza? Mintha a bot akarná azt suhogtatni, aki őt fölvette, és a vessző fölvenni az embert!"
  },
  {
    "number": "16",
    "text": "Ezért az Úr, a Seregek  Ura sorvadást bocsát Asszíria kövérjeire, és dicsősége alatt láng lobban majd fel, tűznek lobogása."
  },
  {
    "number": "17",
    "text": "Izráel Világossága lesz a tűz, és Szentje a láng, amely elégeti és megemészti benne egyetlen napon a tövist és a gazt."
  },
  {
    "number": "18",
    "text": "Pompás erdejét és kertjét mindenestül megsemmisíti, mintha sorvadás sorvasztaná."
  },
  {
    "number": "19",
    "text": "Oly kevés fa marad erdejében, hogy egy gyermek is össze tudja írni."
  },
  {
    "number": "20",
    "text": "Azon a napon nem támaszkodik többé ostorozójára Izráel maradéka és Jákób házának megmenekült része, hanem az  Úrra, Izráel Szentjére támaszkodik hűségesen."
  },
  {
    "number": "21",
    "text": "A maradék megtér: Jákób maradéka az erős Istenhez."
  },
  {
    "number": "22",
    "text": "Mert ha annyi volna is néped, Izráel, mint tengerparton a homok, csak a maradék tér meg. El van rendelve pusztulásod, igazságos ítélet árad rád."
  },
  {
    "number": "23",
    "text": "Mert elhatározta az Úr, a Seregek  Ura, hogy elpusztítja az egész országot."
  },
  {
    "number": "24",
    "text": "Ezért így szólt az Úr, a Seregek  Ura: Ne félj, népem, Sion lakója, Asszíriától, ha megver bottal, és rád emeli vesszejét, mint Egyiptom tette."
  },
  {
    "number": "25",
    "text": "Mert rövid idő múlva véget ér haragom, és dühös indulatom majd őket pusztítja."
  },
  {
    "number": "26",
    "text": "Ostorral csapkodja a Seregek  Ura, ahogyan megverte Midjánt az Óréb-sziklánál; vesszejével rácsap a tengerre, mint ahogy Egyiptomban tette."
  },
  {
    "number": "27",
    "text": "Azon a napon lekerül terhe válladról, igája leszakad nyakadról. Elvonul Samária mellett,"
  },
  {
    "number": "28",
    "text": "Ajba érkezik, átvonul Migrónon, Mikmászba rendeli fölszerelését."
  },
  {
    "number": "29",
    "text": "Átvonulnak a hágón, Gebában térnek éjjeli szállásra. Remegés tör Rámára, Saul Gibeája menekül."
  },
  {
    "number": "30",
    "text": "Sikolts hangosan, Gallím leánya, figyelj rá, Lajis, felelj rá, Anátót!"
  },
  {
    "number": "31",
    "text": "Madméná elmenekült, Gébím lakói elrejtőztek."
  },
  {
    "number": "32",
    "text": "Még ma odaér Nóbba, öklével fenyegeti Sion leányának hegyét, Jeruzsálem dombját."
  },
  {
    "number": "33",
    "text": "De az Úr, a Seregek  Ura kegyetlenül levagdalja az ágakat, a sudár termetűeket kivágja, és elterülnek a magasra törők."
  },
  {
    "number": "34",
    "text": "Kivágja fejszével az erdő bozótját, ledőlnek Libánon büszke cédrusai!"
  }
]