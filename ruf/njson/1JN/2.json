[
  {
    "number": "1",
    "text": "Gyermekeim, ezt azért írom nektek, hogy ne vétkezzetek; ha pedig vétkezik valaki, van pártfogónk az Atyánál: az igaz Jézus Krisztus,"
  },
  {
    "number": "2",
    "text": "mert ő engesztelő áldozat a mi bűneinkért, de nemcsak a miénkért, hanem az egész világ bűnéért is."
  },
  {
    "number": "3",
    "text": "Abból tudjuk meg, hogy ismerjük őt, ha megtartjuk az ő parancsolatait."
  },
  {
    "number": "4",
    "text": "Aki azt mondja, hogy ismeri őt, de nem tartja meg parancsolatait, az hazug, és abban nincs meg az igazság,"
  },
  {
    "number": "5",
    "text": "aki pedig megtartja az ő igéjét, abban igazán teljessé lett az Isten szeretete. Ebből tudjuk meg, hogy őbenne vagyunk."
  },
  {
    "number": "6",
    "text": "Aki azt mondja, hogy őbenne marad, annak magának is úgy kell élnie, ahogyan ő élt."
  },
  {
    "number": "7",
    "text": "Szeretteim, nem új parancsolatot írok nektek, hanem régi parancsolatot, amely kezdettől fogva megvan nálatok: ez a régi parancsolat az az ige, amelyet hallottatok."
  },
  {
    "number": "8",
    "text": "Viszont új parancsolatot írok nektek: azt, ami igaz őbenne és tibennetek, hogy múlik a sötétség, és már fénylik az igazi világosság."
  },
  {
    "number": "9",
    "text": "Aki azt mondja, hogy a világosságban van, de gyűlöli a testvérét, az még mindig a sötétségben van."
  },
  {
    "number": "10",
    "text": "Aki szereti a testvérét, az a világosságban marad, és nincs benne semmi megbotránkoztató;"
  },
  {
    "number": "11",
    "text": "aki pedig gyűlöli a testvérét, az a sötétségben van, és a sötétségben jár, és nem tudja, hova megy, mert a sötétség megvakította a szemét."
  },
  {
    "number": "12",
    "text": "Írok nektek, gyermekek, mert megbocsáttattak bűneitek az ő nevéért."
  },
  {
    "number": "13",
    "text": "Írok nektek, apák, mert ismeritek azt, aki kezdettől fogva van. Írok nektek, ifjak, mert legyőztétek a gonoszt."
  },
  {
    "number": "14",
    "text": "Írtam nektek, gyermekek, mert ismeritek az Atyát. Írtam nektek, apák, mert ismeritek azt, aki kezdettől fogva van. Írtam nektek, ifjak, mert erősek vagytok, Isten igéje megmarad bennetek, és legyőztétek a gonoszt."
  },
  {
    "number": "15",
    "text": "Ne szeressétek a világot, se azt, ami a világban van. Ha valaki szereti a világot, abban nincs meg az Atya szeretete."
  },
  {
    "number": "16",
    "text": "Mert mindaz, ami a világban van, a test kívánsága, a szem kívánsága és a vagyonnal való kérkedés, nem az Atyától, hanem a világtól van."
  },
  {
    "number": "17",
    "text": "A világ pedig elmúlik, és annak kívánsága is; de aki Isten akaratát cselekszi, megmarad örökké."
  },
  {
    "number": "18",
    "text": "Gyermekeim, itt az utolsó óra, és amint hallottátok, hogy antikrisztus jön, és íme, most sok antikrisztus jelent meg: ebből tudjuk, hogy itt az utolsó óra."
  },
  {
    "number": "19",
    "text": "Közülünk indultak el, de nem voltak közülünk valók; mert ha közülünk valók lettek volna, megmaradtak volna közöttünk. De nyilvánvalóvá kellett lennie, hogy nem mind közülünk valók."
  },
  {
    "number": "20",
    "text": "Titeket azonban az kent föl, aki Szent, és ezt tudjátok is mindnyájan."
  },
  {
    "number": "21",
    "text": "Nem azért írtam nektek, mintha nem tudnátok az igazságot, hanem azért, mert tudjátok azt, és mivel tudjátok, hogy semmiféle hazugság sem származhat az igazságból."
  },
  {
    "number": "22",
    "text": "Ki a hazug, ha nem az, aki tagadja, hogy Jézus a Krisztus? Ez az antikrisztus, aki tagadja az Atyát és a Fiút."
  },
  {
    "number": "23",
    "text": "Aki tagadja a Fiút, azé nem lehet az Atya sem. Aki vallja a Fiút, azé az Atya is."
  },
  {
    "number": "24",
    "text": "Amit tehát ti kezdettől fogva hallottatok, az maradjon meg bennetek! Ha megmarad bennetek az, amit kezdettől fogva hallottatok, akkor megmaradtok ti is a Fiúban és az Atyában."
  },
  {
    "number": "25",
    "text": "Az az ígéret pedig, amelyet ő maga ígért nekünk, az örök élet."
  },
  {
    "number": "26",
    "text": "Ezt azokról írtam nektek, akik megtévesztenek titeket,"
  },
  {
    "number": "27",
    "text": "de bennetek megmarad a megkenetés olaja, amelyet tőle kaptatok, ezért nincs szükségetek arra, hogy valaki tanítson titeket; hanem amint a megkenetés olaja, amely igaz és nem hazugság, megtanít titeket mindenre, és amint meg is tanított titeket, úgy maradjatok meg őbenne!"
  },
  {
    "number": "28",
    "text": "És most, gyermekeim, maradjatok meg őbenne, hogy amikor megjelenik, bizalmunk legyen iránta, és meg ne szégyenüljünk előtte az ő eljövetelekor."
  },
  {
    "number": "29",
    "text": "Ha tudjátok, hogy ő igaz, ismerjétek fel azt is, hogy aki az igazságot cselekszi, az mind tőle született."
  }
]