[
  {
    "number": "1",
    "text": "Fenyegető jövendölés. Habakuk próféta látomása."
  },
  {
    "number": "2",
    "text": "Meddig kell még kiáltanom,  Uram, miért nem hallgatsz meg? Kiáltok hozzád az erőszak miatt, de nem segítesz!"
  },
  {
    "number": "3",
    "text": "Miért kell látnom a romlottságot és néznem a nyomorúságot? Erőszak és önkény van szemem előtt. Folyik a per, és viszály támad."
  },
  {
    "number": "4",
    "text": "Azért nem érvényesül a törvény, nem hoznak soha igaz ítéletet, mert a bűnös kijátssza az igazat: ezért hoznak igazságtalan ítéletet."
  },
  {
    "number": "5",
    "text": "Nézzétek a népeket és lássátok, ámulva csodálkozzatok, mert olyan dolgot viszek véghez napjaitokban, amit nem is hinnétek, ha elbeszélnék!"
  },
  {
    "number": "6",
    "text": "Mert most útnak indítom a káldeusokat, ezt a kegyetlen és szilaj népet. Bejárja a széles földet, birtokba veszi mások hajlékait."
  },
  {
    "number": "7",
    "text": "Rettenetes, félelmetes ez a nép, önmaga szabja meg törvényét és méltóságát."
  },
  {
    "number": "8",
    "text": "Lovai gyorsabbak a párducoknál, és vadabbak a pusztai farkasoknál, vágtatnak lovasai. Noha messziről jönnek lovasai, repülnek, mint a zsákmányra lecsapó sasok."
  },
  {
    "number": "9",
    "text": "Erőszakos szándékkal érkeznek mindnyájan, arcuk csak előre néz, annyi foglyot ejtenek, mint a föveny."
  },
  {
    "number": "10",
    "text": "Csúfot űz a királyokból, kineveti a hatalmasokat. Nevet az erődítményeken, sáncot emel a földből, és elfoglalja őket."
  },
  {
    "number": "11",
    "text": "Azután mást gondol, és továbbmegy. Vétkes ő, mert a saját erejét isteníti."
  },
  {
    "number": "12",
    "text": "Uram, ősidőktől fogva te vagy az én szent Istenem! Nem fogunk meghalni! Uram, te az ítélet eszközévé tetted őt! Kősziklám, te arra szántad, hogy büntessen!"
  },
  {
    "number": "13",
    "text": "Szemed tiszta, nem nézheti a rosszat, nem tudod elnézni az elnyomást. Miért nézed hát el a hűtlenséget, miért hallgatsz, amikor a bűnös tönkreteszi a nála igazabbat?"
  },
  {
    "number": "14",
    "text": "Olyanná tetted az embert, mint a tenger halait, mint a férget, amelynek nincsen gazdája."
  },
  {
    "number": "15",
    "text": "Mindenkit kifog horoggal, hálójába terel, és kerítőhálójába gyűjt; azután örül és vigad."
  },
  {
    "number": "16",
    "text": "Ezért áldoz hálójának, és tömjénez kerítőhálójának, mert velük szerez gazdag jövedelmet és bőséges élelmet."
  },
  {
    "number": "17",
    "text": "Hát örökké kivetheti hálóját, és gyilkolhatja a népeket kíméletlenül?!"
  }
]