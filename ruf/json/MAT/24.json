{
  "1": "Amikor Jézus kijött a templomból, és tovább akart menni, odaléptek hozzá a tanítványai, hogy megmutassák neki a templom épületeit.",
  "2": "Ő azonban így szólt hozzájuk: Látjátok mindezt? Bizony mondom nektek, nem marad itt kő kövön, amit le ne rombolnának.",
  "3": "Amikor Jézus az Olajfák hegyén ült, odamentek hozzá tanítványai külön, és ezt kérdezték: Mondd meg nekünk, mikor lesz ez, és mi lesz a jele a te eljövetelednek és a világ végének?",
  "4": "Jézus így válaszolt nekik: Vigyázzatok, nehogy valaki megtévesszen titeket!",
  "5": "Mert sokan jönnek majd az én nevemben, és ezt mondják: Én vagyok a Krisztus! – és sokakat megtévesztenek.",
  "6": "Fogtok hallani háborúkról, és hallotok háborús híreket. Vigyázzatok, ne rémüljetek meg, mert ennek meg kell lennie, de ez még nem a vég.",
  "7": "Mert nemzet nemzet ellen és ország ország ellen támad, éhínségek és földrengések lesznek mindenfelé.",
  "8": "De mindez a vajúdás kínjainak kezdete.",
  "9": "Akkor átadnak titeket kínvallatásra, megölnek benneteket, és gyűlöl titeket minden nép az én nevemért.",
  "10": "Akkor sokan eltántorodnak, elárulják és meggyűlölik egymást.",
  "11": "Sok hamis próféta támad, és sokakat megtévesztenek.",
  "12": "Mivel pedig megsokasodik a gonoszság, sokakban meghidegül a szeretet.",
  "13": "De aki mindvégig kitart, az üdvözül.",
  "14": "Isten országának ezt az evangéliumát pedig hirdetik majd az egész világon, bizonyságul minden népnek; és akkor jön el a vég.",
  "15": "Amikor tehát meglátjátok, hogy „a pusztító utálatosság” ott áll a szent helyen – erről beszélt Dániel próféta, aki olvassa, értse meg! –,",
  "16": "akkor azok, akik Júdeában lesznek, meneküljenek a hegyekbe,",
  "17": "aki a ház tetején lesz, ne szálljon le, hogy kihozzon valamit,",
  "18": "és aki a mezőn lesz, ne térjen vissza, hogy elhozza felsőruháját.",
  "19": "Jaj a terhes és a szoptató anyáknak azokban a napokban!",
  "20": "Imádkozzatok, hogy ne kelljen sem télen, sem szombaton menekülnötök.",
  "21": "Mert olyan nagy nyomorúság lesz akkor, amilyen nem volt a világ kezdete óta mostanáig, és nem is lesz soha.",
  "22": "Ha nem rövidíttetnének meg azok a napok, nem menekülne meg egyetlen halandó sem, de a választottakért megrövidíttetnek azok a napok.",
  "23": "Akkor, ha valaki ezt mondja nektek: Íme, itt a Krisztus vagy amott – ne higgyétek el!",
  "24": "Mert hamis krisztusok és hamis próféták támadnak majd, nagy jeleket és csodákat tesznek, hogy így megtévesszék, ha lehet, a választottakat is.",
  "25": "Íme, előre megmondtam nektek.",
  "26": "Ha tehát azt mondják nektek: Íme, a pusztában van – ne menjetek ki! Íme, a belső szobákban van – ne higgyétek el!",
  "27": "Mert ahogyan a villámlás keletről támad, és ellátszik nyugatig, úgy lesz az Emberfiának az eljövetele is.",
  "28": "Ahol a tetem, oda gyűlnek a saskeselyűk.",
  "29": "Közvetlenül ama napok nyomorúsága után pedig a nap elsötétedik, a hold nem fénylik, a csillagok lehullanak az égről, és az egek tartóoszlopai megrendülnek.",
  "30": "És akkor feltűnik az Emberfiának jele az égen, akkor jajgat a föld minden nemzetsége, és meglátják az Emberfiát eljönni az ég felhőin nagy hatalommal és dicsőséggel.",
  "31": "És ő elküldi angyalait nagy harsonaszóval, és összegyűjtik az ő választottait a négy égtáj felől, az ég egyik sarkától a másik sarkáig.",
  "32": "Tanuljatok a fügefa példájából: amikor már zsendül az ága, és levelet hajt, tudjátok, hogy közel van a nyár.",
  "33": "Így ti is, amikor látjátok mindezt, tudjátok, hogy közel van ő, az ajtó előtt!",
  "34": "Bizony mondom nektek, hogy nem múlik el ez a nemzedék addig, amíg mindez meg nem történik.",
  "35": "Az ég és a föld elmúlik, de az én beszédeim nem múlnak el.",
  "36": "Azt a napot pedig és azt az órát senki nem tudja, sem az ég angyalai, sem a Fiú, hanem csak az Atya egyedül.",
  "37": "Mert ahogyan Nóé napjaiban történt, úgy lesz az Emberfia eljövetele is.",
  "38": "Mert amiképpen azokban a napokban, az özönvíz előtt, ettek, ittak, házasodtak és férjhez mentek egészen addig a napig, amelyen Nóé bement a bárkába,",
  "39": "és semmit sem sejtettek, míg el nem jött az özönvíz, és mindnyájukat el nem sodorta, úgy lesz az Emberfiának eljövetele is.",
  "40": "Akkor ketten lesznek a mezőn, az egyik felvétetik, a másik otthagyatik,",
  "41": "két asszony őröl a kézimalommal, az egyik felvétetik, a másik otthagyatik.",
  "42": "Vigyázzatok tehát, mert nem tudjátok, hogy melyik órában jön el a ti Uratok!",
  "43": "Gondoljatok arra, ha tudná a ház ura, hogy mikor jön el éjjel a tolvaj, akkor virrasztana, és nem hagyná, hogy betörjenek a házába.",
  "44": "Ezért legyetek ti is készen, mert abban az órában jön el az Emberfia, amelyikben nem is gondoljátok!",
  "45": "Ki tehát a hű és okos szolga, akit azért rendelt szolgái fölé az úr, hogy a maga idejében eledelt adjon nekik?",
  "46": "Boldog az a szolga, akit ilyen munkában talál ura, amikor megjön!",
  "47": "Bizony mondom nektek, hogy egész vagyona fölé rendeli őt.",
  "48": "Ha pedig az a gonosz szolga így szólna szívében: Késik az én uram –",
  "49": "és verni kezdené szolgatársait, és együtt enne és inna a részegesekkel;",
  "50": "megjön annak a szolgának az ura azon a napon, amelyen nem várja, és abban az órában, amelyben nem is gondolja;",
  "51": "akkor kettévágatja, és a képmutatók sorsára juttatja: ott lesz majd sírás és fogcsikorgatás."
}