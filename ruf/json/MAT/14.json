{
  "1": "Abban az időben Heródes, a negyedes fejedelem meghallotta, hogy mit beszélnek Jézusról,",
  "2": "és ezt mondta szolgáinak: Ez az ember Keresztelő János, ő támadt fel a halottak közül, és ezért vannak benne a csodatevő erők.",
  "3": "Heródes ugyanis elfogatta Jánost, bilincsbe verette, és börtönbe záratta, testvérének, Fülöpnek a felesége, Heródiás miatt.",
  "4": "János ugyanis azt mondta neki: Nem szabad együtt élned vele!",
  "5": "Heródes szerette volna megöletni, de félt a sokaságtól, mert prófétának tartották.",
  "6": "Amikor azonban eljött Heródes születésnapja, Heródiás leánya táncolt a társaság előtt, és ez kedvére volt Heródesnek;",
  "7": "ezért esküvel fogadta, hogy bármit kér, megadja neki.",
  "8": "Ő pedig anyja tanácsára így szólt: Add nekem egy tálon Keresztelő János fejét.",
  "9": "A király elkomorodott, de esküje és a vendégek miatt megparancsolta, hogy teljesítsék kérését.",
  "10": "Elküldte embereit, lefejeztette Jánost a börtönben.",
  "11": "Elhozták a fejét egy tálon, átadták a leánynak, ő pedig odavitte anyjának.",
  "12": "Azután eljöttek tanítványai, elvitték a holttestet, és eltemették. Majd elmentek, és hírül adták ezt Jézusnak.",
  "13": "Amikor meghallotta ezt Jézus, eltávozott onnan hajón egy lakatlan helyre egyedül. Amikor meghallotta ezt a sokaság, gyalog követte őt a városokból.",
  "14": "Amikor Jézus kiszállt, és meglátta a nagy sokaságot, megszánta őket, és meggyógyította betegeiket.",
  "15": "Amikor esteledett, odamentek hozzá tanítványai, és ezt mondták: Lakatlan ez a hely, és későre jár. Bocsásd el a sokaságot, hogy menjenek a falvakba, és vegyenek élelmet maguknak.",
  "16": "Jézus azonban ezt mondta nekik: Nem kell elmenniük: ti adjatok nekik enni!",
  "17": "Ők így válaszoltak: Nincs itt egyebünk, csak öt kenyerünk és két halunk.",
  "18": "Ő pedig ezt mondta: Hozzátok nekem ide azokat!",
  "19": "Ekkor megparancsolta a sokaságnak, hogy telepedjenek le a fűre, azután vette az öt kenyeret és a két halat, feltekintett az égre, megáldotta és megtörte a kenyereket, és a tanítványoknak adta, a tanítványok pedig a sokaságnak.",
  "20": "Miután valamennyien ettek és jóllaktak, összeszedték a maradék darabokat, tizenkét tele kosárral.",
  "21": "Aki pedig evett, mintegy ötezer férfi volt, az asszonyokat és a gyermekeket nem számítva.",
  "22": "Ezután nyomban sürgetni kezdte tanítványait, hogy szálljanak hajóba, és menjenek át előtte a túlsó partra, amíg ő elbocsátja a sokaságot.",
  "23": "Miután elbocsátotta a sokaságot, egyedül felment a hegyre imádkozni. Amikor beesteledett, egyedül volt ott.",
  "24": "A hajó pedig már messze eltávolodott a parttól, és a hullámok között hányódott, mert ellenszél volt.",
  "25": "Már hajnalodott, amikor Jézus odament hozzájuk a tengeren járva.",
  "26": "Mikor pedig a tanítványok meglátták, hogy a tengeren jár, megrémültek, és ezt mondták: Kísértet ez! És ijedtükben felkiáltottak.",
  "27": "De Jézus azonnal megszólította őket, és ezt mondta: Bízzatok, én vagyok, ne féljetek!",
  "28": "Péter ekkor így válaszolt neki: Uram, ha te vagy az, parancsold meg, hogy odamenjek hozzád a vízen!",
  "29": "Ő pedig így szólt: Jöjj! És Péter, kiszállva a hajóból, járni kezdett a vízen, és elindult Jézus felé.",
  "30": "Amikor azonban az erős szélre figyelt, megijedt, és amint süllyedni kezdett, felkiáltott: Uram, ments meg!",
  "31": "Jézus pedig azonnal kinyújtotta a kezét, megragadta őt, és ezt mondta neki: Kicsinyhitű, miért kételkedtél?",
  "32": "És amint beszálltak a hajóba, elült a szél.",
  "33": "A hajóban levők pedig leborultak előtte, és ezt mondták: Valóban Isten Fia vagy!",
  "34": "Átkelve Genezáretnél értek partot.",
  "35": "Amikor felismerték őt annak a helynek a lakói, hírül adták az egész környéken, és odavittek hozzá minden beteget,",
  "36": "és kérték őt, hogy legalább a ruhája szegélyét megérinthessék. És aki csak megérintette, meggyógyult."
}