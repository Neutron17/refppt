{
  "1": "Jézus hajóra szállva átkelt, és elment a maga városába.",
  "2": "És íme, odavittek hozzá egy bénát, aki ágyban feküdt. Amikor Jézus látta hitüket, így szólt a bénához: Bízzál, fiam, megbocsáttatnak a te bűneid.",
  "3": "Ekkor néhányan az írástudók közül így szóltak magukban: Istenkáromló!",
  "4": "Jézus pedig, mivel ismerte gondolataikat, ezt mondta: Miért gondoltok gonoszt szívetekben?",
  "5": "Ugyan mi könnyebb? Azt mondani, hogy megbocsáttatnak a te bűneid, vagy ezt mondani: Kelj fel, és járj?",
  "6": "De azért, hogy megtudjátok, az Emberfiának van hatalma bűnöket megbocsátani a földön – ekkor ezt mondta a bénának: Kelj fel, vedd az ágyadat, és menj haza!",
  "7": "Ő pedig felkelt, és hazament.",
  "8": "Amikor a sokaság ezt látta, félelem fogta el őket; és dicsőítették Istent, aki ilyen hatalmat adott az embereknek.",
  "9": "Amikor Jézus továbbment onnan, meglátott egy embert a vámszedő helyen ülni, akit Máténak hívtak, és így szólt hozzá: Kövess engem! Az felkelt, és követte őt.",
  "10": "És történt, amikor Jézus asztalnál ült a házban, hogy sok vámszedő és bűnös jött, és odatelepedett Jézushoz és az ő tanítványaihoz.",
  "11": "Meglátták ezt a farizeusok, és szóltak tanítványainak: Miért eszik a ti mesteretek vámszedőkkel és bűnösökkel együtt?",
  "12": "Ő pedig, amikor ezt meghallotta, így szólt: Nem az egészségeseknek van szükségük orvosra, hanem a betegeknek.",
  "13": "Menjetek, és tanuljátok meg, mit jelent ez: „Irgalmasságot akarok, és nem áldozatot.” Mert nem azért jöttem, hogy az igazakat hívjam, hanem a bűnösöket.",
  "14": "Akkor odamentek hozzá János tanítványai, és megkérdezték: Miért van az, hogy mi és a farizeusok gyakran böjtölünk, a te tanítványaid viszont nem böjtölnek?",
  "15": "Jézus ezt mondta nekik: Gyászolhat-e a násznép, amíg velük van a vőlegény? De jönnek majd napok, amikor elvétetik tőlük a vőlegény, és akkor böjtölni fognak.",
  "16": "Senki sem tesz foltot új posztóból régi ruhára, mert a toldás tovább szakítja a ruhát, és még nagyobb lesz a szakadás.",
  "17": "Újbort sem töltenek régi tömlőbe, mert a tömlő szétreped: a bor is kiömlik, a tömlő is tönkremegy; hanem újbort új tömlőbe töltenek, és akkor mindkettő megmarad.",
  "18": "Miközben ezeket mondta nekik, íme, egy elöljáró ment hozzá, leborult előtte, és így szólt: A leányom most halt meg, de jöjj, tedd rá a kezed, és élni fog.",
  "19": "Jézus felkelt, és követte őt tanítványaival együtt.",
  "20": "És íme, egy tizenkét éve vérfolyásos asszony odament hozzá, és hátulról megérintette ruhája szegélyét,",
  "21": "mert ezt mondta magában: Ha csak megérinthetem a ruháját, meggyógyulok.",
  "22": "Amikor Jézus megfordult, és meglátta őt, így szólt: Bízzál, leányom, a te hited megtartott téged. És meggyógyult az asszony abban az órában.",
  "23": "Amikor Jézus bement az elöljáró házába, és meglátta a furulyásokat meg a zajongó sokaságot,",
  "24": "így szólt: Menjetek innen, mert nem halt meg a leányka, csak alszik. Azok pedig kinevették őt.",
  "25": "Amikor azután kiküldték onnan a sokaságot, bement, megfogta a leányka kezét, mire az felkelt.",
  "26": "És híre ment ennek az egész vidéken.",
  "27": "Amikor Jézus továbbment onnan, követte őt két vak, akik ezt kiáltozták: Könyörülj rajtunk, Dávid Fia!",
  "28": "Amikor bement a házba, odamentek hozzá a vakok; Jézus pedig megkérdezte tőlük: Hiszitek-e, hogy meg tudom ezt tenni? Ezt felelték: Igen, Uram!",
  "29": "Ekkor megérintette a szemüket, és ezt mondta: Legyen a ti hitetek szerint!",
  "30": "Erre megnyílt a szemük. Jézus pedig megparancsolta nekik: Vigyázzatok, senki meg ne tudja!",
  "31": "De azok kimenve onnan, elterjesztették hírét az egész vidéken.",
  "32": "Alighogy ezek elmentek, íme, odavittek hozzá egy megszállott némát.",
  "33": "Miután kiűzte belőle az ördögöt, megszólalt a néma, a sokaság pedig elcsodálkozott, és ezt mondta: Sohasem láttak még ilyet Izráelben!",
  "34": "A farizeusok viszont ezt mondták: Az ördögök fejedelmével űzi ki az ördögöket.",
  "35": "Jézus bejárta a városokat és a falvakat mind, tanított a zsinagógáikban, hirdette a mennyek országának evangéliumát, gyógyított mindenféle betegséget és erőtlenséget.",
  "36": "Amikor látta a sokaságot, megszánta őket, mert elgyötörtek és elveszettek voltak, mint a juhok pásztor nélkül.",
  "37": "Ekkor így szólt tanítványaihoz: Az aratnivaló sok, de a munkás kevés:",
  "38": "kérjétek tehát az aratás Urát, hogy küldjön munkásokat az aratásába."
}