{
  "1": "Jézus Krisztusnak, Dávid fiának, Ábrahám fiának nemzetségkönyve.",
  "2": "Ábrahám fia volt Izsák, Izsák fia Jákób, Jákób fiai pedig Júda és testvérei.",
  "3": "Júda fia volt a Támártól született Pérec és Zerah, Pérec fia Hecrón, Hecrón fia pedig Rám.",
  "4": "Rám fia volt Ammínádáb, Ammínádáb fia Nahsón, Nahsón fia Szalmón.",
  "5": "Szalmón fia volt Ráhábtól Bóáz, Bóáz fia Ruthtól Óbéd, Óbéd fia Isai.",
  "6": "Isai fia volt Dávid király.Dávid fia volt Salamon, Úriás feleségétől.",
  "7": "Salamon fia volt Roboám, Roboám fia Abijjá, Abijjá fia pedig Ászá.",
  "8": "Ászá fia volt Jósáfát, Jósáfát fia Jórám, Jórám fia Uzzijjá.",
  "9": "Uzzijjá fia volt Jótám, Jótám fia Áház, Áház fia Ezékiás.",
  "10": "Ezékiás fia volt Manassé, Manassé fia Ámón, Ámón fia Jósiás.",
  "11": "Jósiás fia pedig Jekonjá és testvérei, a babiloni fogságba vitel idején.",
  "12": "A babiloni fogságba vitel után: Jekonjá fia volt Sealtíél, Sealtíél fia Zerubbábel.",
  "13": "Zerubbábel fia volt Abíhúd, Abíhúd fia Eljákím, Eljákím fia pedig Azór.",
  "14": "Azór fia volt Cádók, Cádók fia Jákín, Jákín fia Elíhúd.",
  "15": "Elíhúd fia volt Eleázár, Eleázár fia Mattán, Mattán fia Jákób.",
  "16": "Jákób fia volt József, férje annak a Máriának, akitől Jézus született, akit Krisztusnak neveznek.",
  "17": "Összesen tehát Ábrahámtól Dávidig tizennégy nemzedék, Dávidtól a babiloni fogságba vitelig is tizennégy nemzedék, a babiloni fogságba viteltől Krisztusig szintén tizennégy nemzedék.",
  "18": "Jézus Krisztus születése pedig így történt: Mikor anyja, Mária már jegyese volt Józsefnek, de még nem keltek egybe, kitűnt, hogy áldott állapotban van a Szentlélektől.",
  "19": "Férje, József, aki igaz ember volt, és nem akarta őt szégyenbe hozni, elhatározta, hogy titokban elbocsátja.",
  "20": "Amikor azonban ezt végiggondolta magában, íme, az Úr angyala megjelent neki álmában, és ezt mondta: József, Dávid fia, ne félj feleségül venni Máriát, mert ami benne fogant, az a Szentlélektől van.",
  "21": "Fiút fog szülni, te pedig majd Jézusnak nevezed, mert ő fogja megszabadítani népét bűneiből.",
  "22": "Mindez pedig azért történt, hogy beteljesedjék, amit az Úr mondott a próféta által:",
  "23": "„Íme, a szűz fogan méhében, és fiút szül, és Immánuélnak nevezik majd” – ami azt jelenti: Velünk az Isten.",
  "24": "József pedig, amikor felébredt álmából, úgy tett, ahogyan az Úr angyala parancsolta neki, és feleségül vette őt,",
  "25": "de nem érintette addig, amíg meg nem szülte fiát, akit Jézusnak nevezett el."
}