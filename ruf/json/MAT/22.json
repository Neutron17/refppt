{
  "1": "Jézus ismét példázatokban beszélt hozzájuk:",
  "2": "Hasonló a mennyek országa ahhoz a királyhoz, aki menyegzőt készített a fiának.",
  "3": "Elküldte szolgáit, hogy hívják össze a meghívottakat a menyegzőre, de azok nem akartak elmenni.",
  "4": "Ekkor újabb szolgákat küldött, akikhez így szólt: Mondjátok meg a meghívottaknak: Íme, elkészítettem az ünnepi lakomát, ökreim és hízott állataim levágva, és minden készen van, jöjjetek a menyegzőre!",
  "5": "De némelyek, ezzel mit sem törődve, elmentek: egyik a földjére, a másik a kereskedésébe.",
  "6": "A többiek pedig megragadták szolgáit, bántalmazták és megölték őket.",
  "7": "A király haragra gerjedt, elküldte seregeit, és elpusztította ezeket a gyilkosokat, városukat pedig felégette.",
  "8": "Akkor ezt mondta szolgáinak: A menyegző ugyan kész, de a meghívottak nem voltak rá méltók.",
  "9": "Menjetek ki tehát az országutakra, és akit csak találtok, hívjátok el a menyegzőre!",
  "10": "A szolgák ki is mentek az utakra, összegyűjtöttek mindenkit, akit csak találtak, gonoszokat és jókat egyaránt, és megtelt a lakodalmas ház vendégekkel.",
  "11": "Amikor a király bement, hogy megtekintse a vendégeket, meglátott ott egy embert, aki nem volt menyegzői ruhába öltözve,",
  "12": "és így szólt hozzá: Barátom, hogyan jöhettél be ide, hiszen nincs menyegzői ruhád! Az pedig hallgatott.",
  "13": "Akkor a király ezt mondta szolgáinak: Kötözzétek meg kezét-lábát, és vessétek ki a külső sötétségre; ott lesz majd sírás és fogcsikorgatás.",
  "14": "Mert sokan vannak az elhívottak, de kevesen a választottak.",
  "15": "Akkor a farizeusok elmentek, és elhatározták, hogy egy kérdéssel fogják tőrbe csalni.",
  "16": "Elküldték tehát hozzá a Heródes-pártiakkal együtt a tanítványaikat, akik ezt mondták: Mester, tudjuk, hogy igaz ember vagy, és az Isten útját az igazsághoz ragaszkodva tanítod, és nem törődsz azzal, hogy ki mit mond, mert nem veszed figyelembe az emberek tekintélyét.",
  "17": "Mondd meg tehát nekünk, mit gondolsz: szabad-e adót fizetni a császárnak, vagy sem?",
  "18": "Jézus pedig felismerve gonoszságukat, így szólt: Képmutatók, miért kísértetek engem?",
  "19": "Mutassátok nekem az adópénzt! Azok pedig odavittek neki egy dénárt.",
  "20": "Ő megkérdezte tőlük: Kié ez a kép és ez a felirat?",
  "21": "Azt felelték: A császáré. Ő akkor ezt mondta nekik: Adjátok meg tehát a császárnak, ami a császáré, és Istennek, ami Istené!",
  "22": "Amikor ezt meghallották, elcsodálkoztak, és otthagyva őt, elmentek.",
  "23": "Azon a napon szadduceusok is mentek hozzá, akik azt állítják, hogy nincs feltámadás, és megkérdezték őt:",
  "24": "Mester! Mózes ezt mondta: „Ha valaki úgy hal meg, hogy nincs fiúgyermeke, akkor testvére vegye feleségül az asszonyt, és támasszon utódot testvérének.”",
  "25": "Volt nálunk hét testvér: az első, miután megnősült, meghalt, és mivel nem volt utóda, a feleségét testvérére hagyta.",
  "26": "Hasonlóan a második is, a harmadik is, és így egymás után mind a hét.",
  "27": "Végül meghalt az asszony is.",
  "28": "A feltámadáskor tehát a hét közül melyiké lesz az asszony, hiszen mindegyiké volt?",
  "29": "Jézus így válaszolt nekik: Tévelyegtek, mivel nem ismeritek az Írásokat, sem az Isten hatalmát.",
  "30": "Mert a feltámadáskor nem házasodnak, férjhez sem mennek, hanem olyanok lesznek, mint az angyalok a mennyben.",
  "31": "A halottak feltámadásáról pedig nem olvastátok-e, amit Isten mondott nektek:",
  "32": "„Én vagyok Ábrahám Istene, Izsák Istene és Jákób Istene”? Isten pedig nem a holtak Istene, hanem az élőké.",
  "33": "Amikor a sokaság ezt hallotta, álmélkodott tanításán.",
  "34": "Amikor a farizeusok meghallották, hogy a szadduceusokat elhallgattatta, összegyűltek.",
  "35": "Egyikük pedig, egy törvénytudó, kísérteni akarta őt, és megkérdezte tőle:",
  "36": "Mester, melyik a nagy parancsolat a törvényben?",
  "37": "Jézus így válaszolt: „Szeresd az Urat, a te Istenedet teljes szívedből, teljes lelkedből és teljes elmédből.”",
  "38": "Ez az első és a nagy parancsolat.",
  "39": "A második hasonló ehhez: „Szeresd felebarátodat, mint magadat.”",
  "40": "E két parancsolattól függ az egész törvény és a próféták.",
  "41": "Amíg a farizeusok együtt voltak, megkérdezte tőlük Jézus:",
  "42": "Mit gondoltok a Krisztusról? Kinek a fia? Ezt felelték: Dávidé.",
  "43": "Ő azt kérdezte: Hogyan nevezheti akkor Dávid a Lélek által urának, amikor ezt mondja:",
  "44": "„Így szól az Úr az én Uramhoz: Ülj az én jobbomra, amíg lábad alá nem vetem ellenségeidet!”",
  "45": "Ha tehát Dávid Urának nevezi őt, miképpen lehet a fia?",
  "46": "De senki sem tudott neki válaszolni egyetlen szót sem, és attól a naptól fogva senki sem merte őt megkérdezni többé."
}