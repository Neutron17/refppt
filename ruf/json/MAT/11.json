{
  "1": "Amikor Jézus elmondta parancsait a tizenkét tanítványnak, továbbment onnan, hogy tanítson és igét hirdessen a városokban.",
  "2": "János pedig, amikor hallott a börtönben Krisztus cselekedeteiről, elküldte tanítványait,",
  "3": "és megkérdezte tőle: Te vagy-e az Eljövendő, vagy mást várjunk?",
  "4": "Jézus így válaszolt nekik: Menjetek, és mondjátok el Jánosnak, amiket hallotok és láttok:",
  "5": "vakok látnak, és bénák járnak, leprások tisztulnak meg, és süketek hallanak, halottak támadnak fel, és szegényeknek hirdettetik az evangélium,",
  "6": "és boldog, aki nem botránkozik meg énbennem.",
  "7": "Amikor azok elindultak, Jézus beszélni kezdett a sokaságnak Jánosról: Miért mentetek ki a pusztába? Szélingatta nádszálat látni?",
  "8": "Ugyan miért mentetek ki? Finom ruhába öltözött embert látni? Hiszen akik finom ruhákat viselnek, azok a királyok palotáiban vannak.",
  "9": "Ugyan miért mentetek ki? Prófétát látni? Bizony mondom nektek, még prófétánál is nagyobbat.",
  "10": "Ő az, akiről meg van írva: „Íme, én elküldöm előtted követemet, aki elkészíti előtted az utat.”",
  "11": "Bizony mondom nektek: az asszonytól születettek között nincs nagyobb Keresztelő Jánosnál; de aki a legkisebb a mennyek országában, nagyobb nála.",
  "12": "Keresztelő János napjaitól mostanáig a mennyek országa erőszakot szenved, és az erőszakosok igyekeznek hatalmukba keríteni.",
  "13": "Mert valamennyi próféta és a törvény is Jánosig prófétált.",
  "14": "És ha el akarjátok fogadni, ő maga Illés, akinek el kellett jönnie.",
  "15": "Akinek van füle, hallja!",
  "16": "De mihez hasonlítsam ezt a nemzedéket? Hasonló a piacon ülő gyermekekhez, akik ezt kiáltják a többieknek:",
  "17": "Zenéltünk nektek, és nem táncoltatok; siratót mondtunk, és nem gyászoltatok.",
  "18": "Mert eljött János, aki nem eszik, és nem is iszik, és ezt mondják: Ördög van benne!",
  "19": "Eljött az Emberfia, aki eszik és iszik, és ezt mondják: Íme, falánk és részeges, vámszedők és bűnösök barátja! De cselekedetei által nyert igazolást a bölcsesség.",
  "20": "Akkor feddeni kezdte azokat a városokat, amelyekben a legtöbb csodája történt, mert nem tértek meg:",
  "21": "Jaj neked, Korazin! Jaj neked, Bétsaida! Mert ha Tíruszban és Szidónban történtek volna azok a csodák, amelyek nálatok történtek, régen megtértek volna zsákruhában és hamuban!",
  "22": "Sőt mondom nektek: Tírusznak és Szidónnak könnyebb lesz az ítélet napján, mint nektek.",
  "23": "Te is, Kapernaum, talán az égig emelkedsz? A pokolig fogsz alászállni! Mert ha Sodomában történtek volna azok a csodák, amelyek nálad történtek, megmaradt volna a mai napig.",
  "24": "Sőt mondom nektek, hogy Sodoma földjének könnyebb lesz az ítélet napján, mint neked.",
  "25": "Abban az időben így szólt Jézus: Magasztallak, Atyám, menny és föld Ura, mert elrejtetted ezeket a bölcsek és értelmesek elől, és felfedted az egyszerű embereknek.",
  "26": "Igen, Atyám, mert így láttad jónak.",
  "27": "Az én Atyám mindent átadott nekem, és senki sem ismeri a Fiút, csak az Atya, az Atyát sem ismeri senki, csak a Fiú, és az, akinek a Fiú akarja kijelenteni.",
  "28": "Jöjjetek énhozzám mindnyájan, akik megfáradtatok és meg vagytok terhelve, és én megnyugvást adok nektek.",
  "29": "Vegyétek magatokra az én igámat, és tanuljátok meg tőlem, hogy szelíd vagyok és alázatos szívű, és megnyugvást találtok lelketeknek.",
  "30": "Mert az én igám jó, és az én terhem könnyű."
}