{
  "1": "Hasonló a mennyek országa ahhoz a gazdához, aki korán reggel kiment, hogy munkásokat fogadjon a szőlőjébe.",
  "2": "Miután megegyezett a munkásokkal napi egy dénárban, elküldte őket a szőlőjébe.",
  "3": "Amikor kiment kilenc óra tájban, látta, hogy mások is állnak a piacon tétlenül,",
  "4": "és ezt mondta nekik: Menjetek el ti is a szőlőmbe, és ami jogos, megadom nektek.",
  "5": "Azok pedig elmentek. Ismét kiment tizenkét óra körül és délután három óra tájban, és ugyanígy tett.",
  "6": "Amikor pedig délután öt óra tájban is kiment, talált újabb embereket, akik ott álldogáltak, és megkérdezte tőlük: Miért álltok itt egész nap tétlenül?",
  "7": "Azok pedig így válaszoltak: Mert senki sem fogadott fel bennünket. Erre ezt mondta nekik: Menjetek el ti is a szőlőmbe!",
  "8": "Miután pedig beesteledett, ezt mondta a szőlő gazdája a munkások vezetőjének: Hívd ide a munkásokat, és fizesd ki a bérüket, az utolsókon kezdve az elsőkig.",
  "9": "Ekkor jöttek azok, akik öt óra tájban álltak munkába, és kaptak egy-egy dénárt.",
  "10": "Amikor az elsők jöttek, azt gondolták, hogy többet kapnak, de egy-egy dénárt kaptak ők is.",
  "11": "Amikor átvették, zúgolódni kezdtek a gazda ellen,",
  "12": "és ezt mondták: Ezek az utolsók egyetlen órát dolgoztak, és egyenlővé tetted őket velünk, akik az egész nap terhét hordoztuk, és szenvedtünk a hőségtől.",
  "13": "Ő pedig egyiküknek így felelt: Barátom, nem bánok veled igazságtalanul. Vajon nem egy dénárban egyeztél meg velem?",
  "14": "Vedd, ami a tied, és menj! Én pedig az utolsónak is annyit akarok adni, mint neked.",
  "15": "Hát nem tehetek azt a javaimmal, amit akarok? Vagy azért vagy irigy, mert én jó vagyok hozzájuk?",
  "16": "Így lesznek az utolsókból elsők, és az elsőkből utolsók.",
  "17": "Amikor Jézus Jeruzsálembe készült felmenni, maga mellé vette külön a tizenkét tanítványt, és útközben ezt mondta nekik:",
  "18": "Íme, felmegyünk Jeruzsálembe, és az Emberfia átadatik a főpapoknak és az írástudóknak. Halálra ítélik,",
  "19": "és átadják a pogányoknak, hogy kigúnyolják, megkorbácsolják, és keresztre feszítsék, de harmadnapon feltámad.",
  "20": "Akkor odament hozzá Zebedeus fiainak anyja a fiaival együtt, leborult előtte, és kérni akart tőle valamit.",
  "21": "Jézus megkérdezte tőle: Mit kívánsz? Ő így felelt: Mondd, hogy melletted üljön az én két fiam a te országodban, az egyik jobb kezed, a másik bal kezed felől.",
  "22": "Jézus így válaszolt: Nem tudjátok, mit kértek. Kiihatjátok-e azt a poharat, amelyet én fogok kiinni? Ők így feleltek: Kiihatjuk.",
  "23": "Erre ő ezt mondta nekik: Az én poharamat kiisszátok ugyan, de hogy ki üljön jobb és bal kezem felől, azt nem az én dolgom megadni. Azoké lesz, akiknek az én Atyám elkészítette.",
  "24": "Amikor ezt meghallotta a többi tíz, megharagudott a két testvérre.",
  "25": "De Jézus magához hívta őket, és ezt mondta: Tudjátok, hogy a népek felett zsarnokoskodnak fejedelmeik, és vezetőik hatalmaskodnak rajtuk.",
  "26": "De közöttetek ne így legyen, hanem aki naggyá akar lenni közöttetek, az legyen a szolgátok,",
  "27": "és aki közöttetek első akar lenni, az legyen a rabszolgátok.",
  "28": "Mert az Emberfia sem azért jött, hogy neki szolgáljanak, hanem hogy ő szolgáljon, és életét adja váltságul sokakért.",
  "29": "Amikor elindultak Jerikóból, nagy sokaság követte őt.",
  "30": "És íme, két vak ült az út mellett, és amikor hallották, hogy Jézus arra megy, így kiáltoztak: Uram, Dávid Fia, könyörülj rajtunk!",
  "31": "A sokaság azonban rájuk szólt, hogy hallgassanak el, de ők még hangosabban kiáltozták: Uram, Dávid Fia, könyörülj rajtunk!",
  "32": "Jézus megállt, megszólította őket, és ezt kérdezte: Mit akartok, mit tegyek veletek?",
  "33": "Ők ezt felelték: Uram, nyisd meg a szemünket!",
  "34": "Jézus megszánta őket, megérintette szemüket, és azonnal visszanyerték látásukat, és követték őt."
}