{
  "1": "Ekkor előálltak Celofhád leányai. Celofhád Héfer fia volt, ez Gileád fia, ez Mákír fia, ez pedig József fiának, Manassénak a fia volt. A Manassé nemzetségei közül való leányok nevei ezek voltak: Mahlá, Nóá, Hoglá, Milká és Tircá.",
  "2": "Ezek odaálltak Mózes és Eleázár pap elé meg a fejedelmek és az egész közösség elé a kijelentés sátra bejáratánál, és ezt mondták:",
  "3": "Apánk meghalt a pusztában. De nem tartozott azokhoz, akik összefogtak az  Úr ellen, azaz Kórah csoportjához, hanem a maga vétke miatt halt meg, fiai pedig nem voltak.",
  "4": "Miért tűnjék el apánk neve a nemzetségéből, csak azért, mert nem volt fia? Adj nekünk birtokot apánk testvérei között!",
  "5": "Mózes az  Úr elé vitte ügyüket,",
  "6": "az  Úr pedig ezt mondta Mózesnek:",
  "7": "Igazuk van Celofhád leányainak. Adj nekik örökségül birtokot apjuk testvérei között: juttasd nekik apjuk örökségét!",
  "8": "Izráel fiaihoz pedig így beszélj: Ha valaki úgy hal meg, hogy nincs fia, juttassák örökségét a leányának.",
  "9": "Ha leánya sincs, adjátok az örökségét a testvéreinek,",
  "10": "ha pedig testvérei sincsenek, akkor adjátok az örökségét apja testvéreinek.",
  "11": "Ha apjának sincsenek testvérei, adjátok az örökségét annak, aki a nemzetségében a legközelebbi rokona, legyen az az ő tulajdona. Legyen ez a törvény rendelkezése Izráel fiai között, ahogyan megparancsolta Mózesnek az  Úr.",
  "12": "Az  Úr ezt mondta Mózesnek: Menj föl ide az Abárím-hegyre, és tekintsd meg azt a földet, amelyet Izráel fiainak adtam.",
  "13": "Ha megtekintetted, te is odakerülsz elődeid mellé, ahogy odakerült testvéred, Áron,",
  "14": "mert fellázadtatok parancsom ellen a Cin-pusztában, amikor perlekedett a közösség, és nem mutattátok fel szentségemet előttük azoknál a vizeknél, Meríbá vizeinél, Kádésban, a Cin-pusztában.",
  "15": "Ekkor Mózes így beszélt az  Úrhoz:",
  "16": "Az  Úr, a minden embernek lelket adó Isten rendeljen egy férfit a közösség élére.",
  "17": "Az legyen előttük jártukban-keltükben, vezesse harcba és vezesse haza őket, hogy ne legyen az  Úr közössége olyan, mint a juhok, melyeknek nincsen pásztora.",
  "18": "Az  Úr ezt mondta Mózesnek: Vedd magad mellé Józsuét, Nún fiát, aki rátermett ember. Tedd rá kezedet,",
  "19": "állítsd Eleázár pap és az egész közösség elé, és előttük iktasd be tisztébe.",
  "20": "Adj át neki a méltóságodból, hogy hallgasson rá Izráel fiainak egész közössége.",
  "21": "De Józsué álljon majd mindig Eleázár pap elé, és ő kérjen neki az úrímmal döntést az  Úrtól. A kapott parancs szerint induljon majd harcba, és a kapott parancs szerint térjen haza Izráel fiaival, az egész közösséggel együtt.",
  "22": "Mózes úgy cselekedett, ahogyan megparancsolta neki az  Úr. Maga mellé vette Józsuét, odaállította Eleázár pap és az egész közösség elé,",
  "23": "rátette a kezét, és beiktatta tisztébe, ahogyan Mózes által megmondta az  Úr."
}