{
  "1": "Azután így beszélt Mózeshez az  Úr:",
  "2": "Szólj Áronhoz, és mondd meg neki: Úgy rakd föl a lámpatartóra a mécseseket, hogy a hét mécses előre világítson.",
  "3": "Áron így is tett: úgy rakta föl a lámpatartóra a mécseseket, hogy azok előre világítsanak, ahogyan megparancsolta Mózesnek az  Úr.",
  "4": "A lámpatartó aranyból készült, ötvösmunkával; a szára is meg a virága is ötvösmunka volt. Arra a mintára készítette el Mózes a lámpatartót, amelyet az  Úr mutatott neki.",
  "5": "Azután így beszélt Mózeshez az  Úr:",
  "6": "Válaszd külön a lévitákat Izráel fiai közül, és tisztítsd meg őket.",
  "7": "Ezt cselekedd velük, hogy megtisztuljanak: hints rájuk vétektől megtisztító vizet, egész testüket borotválják le, mossák ki ruhájukat, hogy tiszták legyenek.",
  "8": "Vegyenek egy bikaborjút és hozzá ételáldozatul olajjal gyúrt finomlisztet. Egy másik bikaborjút pedig végy vétekáldozatul.",
  "9": "Vezesd a lévitákat a kijelentés sátra elé, és gyűjtsd össze Izráel fiainak egész közösségét.",
  "10": "Azután vezesd a lévitákat az  Úr színe elé, és Izráel fiai tegyék kezüket a lévitákra.",
  "11": "Áron pedig ajánlja fel a lévitákat mint Izráel fiai felmutatott áldozatát az  Úrnak, hogy ők végezzék az  Úr szolgálatát.",
  "12": "A léviták tegyék kezüket a bikák fejére, te pedig készítsd el az egyik bikát vétekáldozatul, a másikat pedig égőáldozatul az  Úrnak, engesztelésül a lévitákért.",
  "13": "Állítsd a lévitákat Áron és fiai elé, és ajánld fel őket felmutatott áldozatul az  Úrnak!",
  "14": "Így válaszd külön a lévitákat Izráel fiaitól, hogy a léviták az enyémek legyenek.",
  "15": "Csak azután kezdhetik el a léviták a szolgálatot a kijelentés sátránál, miután megtisztítottad és felmutatott áldozatul felajánlottad őket.",
  "16": "Mert nekem szóló adományok ők Izráel fiai között. Őket választottam ki magamnak Izráel fiai közül minden elsőszülött helyett, aki anyja méhét megnyitja.",
  "17": "Mert enyém Izráel fiai között minden elsőszülött, akár embertől, akár állattól való. Akkor szenteltem őket magamnak, amikor lesújtottam Egyiptom földjén minden elsőszülöttre.",
  "18": "Valamennyi elsőszülött helyett a lévitákat választottam ki magamnak Izráel fiai közül,",
  "19": "és Izráel fiai közül a lévitákat adományként Áronnak és fiainak adtam, hogy Izráel fiai helyett ők végezzék a szolgálatot a kijelentés sátránál. Szerezzenek engesztelést Izráel fiaiért, hogy ne sújtsa csapás Izráel fiait, ha a szentélyhez közelednek.",
  "20": "Mózes, Áron és Izráel fiainak egész közössége eszerint járt el a lévitákkal. Mindenben úgy jártak el Izráel fiai a lévitákkal, ahogyan Mózesnek megparancsolta az  Úr.",
  "21": "A léviták megtisztították magukat vétkeiktől, és kimosták ruhájukat. Áron pedig felajánlotta őket ajándékul az  Úrnak, és engesztelést végzett értük Áron, hogy megtisztítsa őket.",
  "22": "Csak azután kezdték meg a léviták szolgálatukat a kijelentés sátránál, Áron és fiai irányításával. Úgy jártak el a lévitákkal kapcsolatban, ahogyan Mózesnek megparancsolta az  Úr.",
  "23": "Azután így beszélt Mózeshez az  Úr:",
  "24": "Még ez is a lévitákra tartozik: a huszonöt éven felüli lévita hadköteles, és végezzen szolgálatot a kijelentés sátránál.",
  "25": "Ötvenéves korában pedig vonuljon vissza a szolgálatot végzők seregéből, és ne végezzen tovább szolgálatot,",
  "26": "segédkezhet a kijelentés sátránál tennivalóik elvégzésében a testvéreinek, szolgálatot azonban ne végezzen. Így szabd meg a léviták tennivalóit."
}