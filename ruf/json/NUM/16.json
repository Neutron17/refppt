{
  "1": "Kórah, aki Jichár fia, aki Kehát fia, aki Lévi fia, összefogott Dátánnal és Abírámmal, Elíáb fiaival meg Ónnal, Pelet fiával, aki Rúben fia volt,",
  "2": "és föllázadtak Mózes ellen, kétszázötven emberrel Izráel fiai közül, akik a közösség fejedelmei, a gyülekezet képviselői, közismert emberek voltak.",
  "3": "Ezek egybegyűltek Mózes és Áron ellen, és ezt mondták nekik: Elegünk van belőletek! Miért emelitek magatokat az  Úr gyülekezete fölé?! Hiszen szent az egész közösség a maga egészében, és közöttük van az  Úr!",
  "4": "Ezt hallva Mózes arcra borult,",
  "5": "majd így szólt Kórahhoz és egész csoportjához: Majd reggel tudtul adja az  Úr, hogy ki az övé, ki a szent, és ki közeledhet hozzá. Az közeledhet hozzá, akit kiválasztott.",
  "6": "Ezt tegyétek: Fogjátok a szenesserpenyőtöket, Kórah és egész csoportja,",
  "7": "tegyetek bele holnap tüzet, és rakjatok rá füstölőszert az  Úr színe előtt. Az lesz a szent, akit kiválaszt az  Úr. Elegem van belőletek, Lévi fiai!",
  "8": "Majd ezt mondta Mózes Kórahnak: Hallgassatok ide, Lévi fiai!",
  "9": "Talán keveslitek, hogy Izráel Istene különválasztott benneteket Izráel közösségétől, és ti járulhattok elé, hogy ellássátok a szolgálatot az  Úr hajlékánál, és a közösség szolgálatára álljatok?!",
  "10": "Megengedte, hogy eléje járulj testvéreiddel, Lévi fiaival együtt; most még a papságot is kívánjátok?!",
  "11": "Bizony az  Úr ellen fogtatok össze, te és mindazok, akik veled vannak. Mert ki az az Áron, hogy ellene zúgolódtok?",
  "12": "Ekkor hívatta Mózes Dátánt és Abírámot, Elíáb fiait, de azok ezt mondták: Nem megyünk!",
  "13": "Nem elég, hogy elhoztál bennünket a tejjel és mézzel folyó földről, hogy megölj bennünket a pusztában, hanem még zsarnokoskodni is akarsz rajtunk?!",
  "14": "Bizony, nem tejjel és mézzel folyó földre hoztál bennünket, és nem adtál nekünk sem mezőt, sem szőlőt örökségül. Vajon ki akarod szúrni ezeknek az embereknek a szemét?! Nem megyünk!",
  "15": "Ekkor nagy haragra gerjedt Mózes, és ezt mondta az  Úrnak: Ne tekints áldozatukra! Nem vettem el tőlük még egy szamarat sem, és egyikükkel sem tettem rosszat.",
  "16": "Kórahnak pedig azt mondta Mózes: Te és az egész csoportod legyetek holnap az  Úr színe előtt: te, ők és Áron!",
  "17": "Fogja mindenki a maga szenesserpenyőjét, és tegyetek rájuk füstölőszert. Azután járuljatok az  Úr színe elé, ki-ki a maga serpenyőjével, kétszázötven serpenyővel: te is és Áron is a maga serpenyőjével.",
  "18": "Fogta azért mindenki a maga szenesserpenyőjét, tüzet tett bele, arra pedig füstölőszert rakott, azután odaálltak a kijelentés sátrának a bejáratához, Mózes meg Áron is.",
  "19": "Kórah egybegyűjtötte ellenük az egész közösséget a kijelentés sátrának a bejáratához. Ekkor megjelent az  Úr dicsősége az egész közösségnek.",
  "20": "Ekkor így beszélt Mózeshez és Áronhoz az  Úr:",
  "21": "Váljatok külön ettől a közösségtől, hadd semmisítsem meg őket egy pillanat alatt!",
  "22": "Ekkor arcra borultak, és ezt mondták: Ó, Isten, aki lelket adsz minden élőlénynek! Miért haragszol az egész közösségre, holott csak egyetlen ember vétkezett?",
  "23": "Ekkor így beszélt Mózeshez az  Úr:",
  "24": "Mondd meg a közösségnek: Menjetek el Kórah, Dátán és Abírám hajlékának a környékéről!",
  "25": "Mózes fölkelt, és odament Dátánhoz és Abírámhoz. Vele mentek Izráel vénei is.",
  "26": "Így szólt a közösséghez: Távozzatok ezeknek a bűnös embereknek a sátraitól, semmijüket se érintsétek, hogy el ne vesszetek az ő vétkeik miatt!",
  "27": "El is mentek Kórah, Dátán és Abírám hajlékának a környékéről. Dátán és Abírám pedig kimentek, és odaálltak sátraik bejáratához feleségeikkel, fiaikkal és kicsiny gyermekeikkel együtt.",
  "28": "Akkor ezt mondta Mózes: Ebből tudjátok meg, hogy az  Úr küldött engem ezeknek a dolgoknak a véghezvitelére, és hogy nem magamtól cselekszem:",
  "29": "Ha úgy halnak meg ezek, ahogy a többi ember szokott, és ha az lesz a sorsuk, ami bárki mással megtörténhetne, akkor nem az  Úr küldött engem.",
  "30": "De ha az  Úr valami rendkívüli dolgot visz véghez, és a föld megnyitja száját, és elnyeli őket mindenükkel együtt, és elevenen szállnak le a holtak hazájába, akkor majd megtudjátok, hogy ezek az emberek semmibe vették az  Urat.",
  "31": "Alig mondta ki Mózes ezeket a szavakat, meghasadt alattuk a föld.",
  "32": "Megnyitotta száját a föld, és elnyelte őket házuk népével együtt, meg Kórah összes emberét mindenükkel, amijük csak volt.",
  "33": "Elevenen szálltak le a holtak hazájába mindenükkel együtt, és betemette őket a föld. Így vesztek ki a gyülekezetből.",
  "34": "Egész Izráel pedig, amely körülöttük volt, kiáltozásukra elfutott, mert azt gondolták: Még minket is elnyel a föld!",
  "35": "Ezután tűz csapott ki az  Úrtól, és megemésztette azt a kétszázötven férfit, akik füstölőszerrel közeledtek hozzá."
}