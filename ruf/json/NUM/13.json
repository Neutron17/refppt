{
  "1": "Azután így beszélt Mózeshez az  Úr:",
  "2": "Küldj férfiakat, hogy kémleljék ki Kánaán földjét, amelyet majd Izráel fiainak adok. Mindegyik ősi törzsből egy férfit küldjetek, mind tekintélyes ember legyen.",
  "3": "Mózes elküldte őket a Párán-pusztából az  Úr parancsa szerint. Valamennyien főemberek voltak Izráelben.",
  "4": "Név szerint ezek voltak: Rúben törzséből Sammúa, Zakkúr fia.",
  "5": "Simeon törzséből Sáfát, Hórí fia.",
  "6": "Júda törzséből Káléb, Jefunne fia.",
  "7": "Issakár törzséből Jigál, Jószéf fia.",
  "8": "Efraim törzséből Hóséa, Nún fia.",
  "9": "Benjámin törzséből Paltí, Ráfú fia.",
  "10": "Zebulon törzséből Gaddíél, Szódí fia.",
  "11": "A József törzséhez tartozó Manassé-törzsből Gaddí, Szúszí fia.",
  "12": "Dán törzséből Ammíél, Gemallí fia.",
  "13": "Ásér törzséből Szetúr, Míkáél fia.",
  "14": "Naftáli törzséből Nahbí, Vofszí fia.",
  "15": "Gád törzséből Geúél, Mákí fia.",
  "16": "Így hívták azokat a férfiakat, akiket elküldött Mózes, hogy kémleljék ki az országot. Mózes Hóséát, Nún fiát Józsuénak nevezte el.",
  "17": "Amikor elküldte őket Mózes, hogy kémleljék ki Kánaán földjét, ezt mondta nekik: Menjetek itt a Délvidéken át, föl a hegyvidékre.",
  "18": "Nézzétek meg, hogy milyen az a föld, és a rajta lakó nép erős-e vagy gyenge, kevés-e vagy sok!",
  "19": "Milyen az a föld, amelyen lakik: jó-e vagy rossz? Milyenek a városok, amelyekben lakik: táborfélék vagy megerősített helyek?",
  "20": "Milyen a föld: kövér-e vagy sovány, van-e rajta fa vagy nincs? Legyetek bátrak, és hozzatok a föld gyümölcseiből! Akkor éppen az első szőlőfürtök érésének az ideje volt.",
  "21": "Elmentek tehát a férfiak, és kikémlelték a földet a Cin-pusztától egészen Rehóbig, a Hamátba vezető útig.",
  "22": "A Délvidéken át mentek föl, és Hebrónig jutottak. Anák leszármazottai, Ahíman, Sésaj és Talmaj éltek ott. Hebrón hét évvel korábban épült, mint az egyiptomi Cóan.",
  "23": "Amikor eljutottak az Eskól-völgyig, lemetszettek ott egy szőlővesszőt egyetlen szőlőfürttel, amelyet ketten vittek rúdon. Szedtek gránátalmát és fügét is.",
  "24": "Azt a helyet Eskól-völgynek nevezték el arról a szőlőfürtről, amelyet ott metszettek le Izráel fiai.",
  "25": "Negyven nap múlva visszatértek az ország kikémleléséből.",
  "26": "Visszamentek, és megérkeztek Mózeshez, Áronhoz és Izráel fiainak egész közösségéhez a Párán-pusztába, Kádésba. Beszámoltak nekik meg az egész közösségnek, és megmutatták nekik a föld gyümölcseit.",
  "27": "Elbeszélésükben ezt mondták neki: Elmentünk arra a földre, ahová küldtél bennünket. Valóban tejjel és mézzel folyó föld az, ilyen a gyümölcse!",
  "28": "Csakhogy erős nép lakik azon a földön, a városok falakkal vannak megerősítve, és nagyon nagyok, sőt még Anák leszármazottait is láttuk ott!",
  "29": "A Délvidéken Amálék lakik, a hegyvidéken a hettiták, a jebúsziak és az emóriak laknak, a tenger és a Jordán partján pedig a kánaániak élnek.",
  "30": "Bár Káléb csitította a népet, amely Mózes ellen fordult, mert ezt mondta: Bátran fölmehetünk és elfoglalhatjuk, mert le tudjuk győzni őket,",
  "31": "de azok a férfiak, akik vele mentek, ezt mondták: Nem vonulhatunk fel az ellen a nép ellen, mert erősebb nálunk!",
  "32": "És rossz hírét keltették Izráel fiai között annak a földnek, amelyet kikémleltek, mert ezt mondták: Az a föld, amelyet bejártunk, hogy kikémleljük, olyan föld, amely megemészti lakosait! A nép pedig, amelyet ott láttunk, csupa szálas emberből áll.",
  "33": "Sőt láttunk ott óriásokat is, Anák óriás fiait: parányi sáskáknak éreztük magunkat, és ők úgy is tekintettek ránk."
}