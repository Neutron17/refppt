{
  "1": "Azután így beszélt Mózeshez az  Úr:",
  "2": "Állj bosszút Izráel fiaiért a midjániakon, azután elődeid mellé kerülsz.",
  "3": "Azután így beszélt Mózes a néphez: Fegyverezzetek föl magatok közül férfiakat a harcra, és támadják meg Midjánt, hogy bosszút álljanak Midjánon az  Úrért.",
  "4": "Ezret küldjetek egy-egy törzsből, Izráel mindegyik törzséből a harcba.",
  "5": "Kivezényeltek tehát Izráel soraiból törzsenként ezret: tizenkétezer harcra fölfegyverzett embert.",
  "6": "Azután csatába küldte őket Mózes, törzsenként ezret; velük együtt csatába küldte Fineást, Eleázár pap fiát is, mert ő kezelte a szent eszközöket és a riadót jelző harsonákat.",
  "7": "Csatába is szálltak Midján ellen, ahogyan megparancsolta Mózesnek az  Úr, és megöltek minden férfit.",
  "8": "Midján királyait is megölték azokkal, akiket lemészároltak: Evít, Rekemet, Cúrt, Húrt és Rebát: Midján öt királyát. Megölték fegyverrel Bálámot, Beór fiát is.",
  "9": "Midján asszonyait és gyermekeit azonban foglyul ejtették Izráel fiai, és elvitték zsákmányként minden állatukat, jószágukat és egész vagyonukat.",
  "10": "Fölperzseltek lakóhelyükön minden várost és sátortábort.",
  "11": "Azután fogták az egész zsákmányt és az összes megszerzett embert és állatot,",
  "12": "és odavitték Mózeshez, Eleázár paphoz és Izráel fiai közösségéhez a foglyokat és a megszerzett zsákmányt a táborba, Móáb síkságán, a Jordán mellett, Jerikóval szemben.",
  "13": "Mózes, Eleázár pap és a közösség összes fejedelme kivonult eléjük a táboron kívülre.",
  "14": "De Mózes megharagudott a hadsereg vezetőire, az ezredesekre és a századosokra, akik hazatértek a megvívott harcból.",
  "15": "Ezt mondta nekik Mózes: Hát ti életben hagytátok az egész asszonynépet?!",
  "16": "Hiszen ők csábították hűtlenségre az  Úr ellen Izráel fiait Bálám tanácsa szerint Peór kedvéért! Ezért érte csapás az  Úr közösségét.",
  "17": "Most azért öljetek meg minden fiúgyermeket, és öljetek meg minden nőt is, akinek már volt dolga férfival úgy, hogy vele hált.",
  "18": "De hagyjatok életben magatoknak minden leánygyermeket, aki még nem ismeri a férfival való hálást.",
  "19": "Ti pedig maradjatok a táboron kívül hét napig. Mindaz, aki megölt valakit, vagy megérintett egy elesettet, tisztítsa meg magát a harmadik napon és a hetedik napon: ti is, meg a foglyaitok is.",
  "20": "Tisztítsatok meg minden ruhát, bőrholmit, kecskeszőrkészítményt és minden faeszközt.",
  "21": "Eleázár pap pedig ezt mondta a katonáknak, akik megjárták a háborút: Ez a törvény rendelkezése, amelyet megparancsolt Mózesnek az  Úr:",
  "22": "Az arany-, ezüst-, réz-, meg a vas-, ón- és ólomholmit,",
  "23": "mindazt, ami tűzálló, tartsátok tűzbe, hogy megtisztuljon, de még tisztítóvízzel is tisztítsátok meg. Ami pedig nem tűzálló, azt merítsétek vízbe!",
  "24": "Ruhátokat is mossátok ki a hetedik napon, hogy tiszták legyetek. Azután bejöhettek a táborba.",
  "25": "Azután ezt mondta Mózesnek az  Úr:",
  "26": "Számold össze a foglyokat, az elfogott embereket és állatokat, Eleázár pappal és a közösség családfőivel együtt.",
  "27": "Felezd meg a zsákmányt a hadba vonult harcosok és az egész közösség között.",
  "28": "Végy el egy részt az  Úrnak a hadba vonult harcosoktól, ötszázból egyet: embert, marhát, szamarat és juhot egyaránt.",
  "29": "Abból a feléből vegyétek el, ami nekik jutott, és add azt Eleázár papnak az  Úrnak szóló felajánlásként.",
  "30": "Az Izráel fiainak jutott feléből pedig végy el ötvenenként egyet: embert és marhát, szamarat meg juhot, mindenféle állatot. Add azokat a lévitáknak, akik az  Úr hajlékánál végzik a tennivalókat.",
  "31": "Mózes és Eleázár pap úgy járt el, ahogyan megparancsolta Mózesnek az  Úr.",
  "32": "Ez volt az, ami a megszerzett zsákmányból megmaradt; abból, amit zsákmányolt a hadinép: hatszázhetvenötezer juh,",
  "33": "hetvenkétezer marha,",
  "34": "hatvanegyezer szamár",
  "35": "és harminckétezer ember: azok a nők, akik nem ismerték a férfival való hálást.",
  "36": "Ennek az a fele, amely a hadba vonultak része volt, szám szerint a következő volt: háromszázharminchétezer-ötszáz juh,",
  "37": "ebből az  Úrnak járó rész hatszázhetvenöt juh volt;",
  "38": "harminchatezer marha, ebből az  Úrnak járó rész hetvenkettő volt;",
  "39": "harmincezer-ötszáz szamár, ebből az  Úrnak járó rész hatvanegy volt;",
  "40": "és tizenhatezer ember, közülük az  Úrnak járó rész harminckét lélek volt.",
  "41": "Mózes átadta Eleázár papnak az  Úrnak felajánlott részt, ahogyan megparancsolta Mózesnek az  Úr.",
  "42": "Az Izráel fiainak jutott felerész, amelyet elvett Mózes a harcosoktól,",
  "43": "tehát a közösségre eső felerész ennyi volt: háromszázharminchétezer-ötszáz juh,",
  "44": "harminchatezer marha,",
  "45": "harmincezer-ötszáz szamár",
  "46": "és tizenhatezer ember.",
  "47": "Az Izráel fiainak jutott felerészből elvett Mózes minden ötven emberből és állatból egyet, és odaadta azokat a lévitáknak, akik az  Úr hajlékánál végezték a tennivalóikat, ahogyan megparancsolta Mózesnek az  Úr.",
  "48": "Akkor odamentek Mózeshez a sereg egységeinek a parancsnokai, az ezredesek és a századosok,",
  "49": "és ezt mondták Mózesnek: Mi, a te szolgáid, összeszámoltuk a ránk bízott harcosokat, és senki sem hiányzik közülünk.",
  "50": "Ezért elhoztuk mindnyájan az  Úrnak szóló áldozatul az arany ékszereket, ki-ki amit talált: a bokaláncokat és karpereceket, a gyűrűket, fülbevalókat és nyakláncokat, hogy engesztelést szerezzenek nekünk az  Úr előtt.",
  "51": "Mózes és Eleázár pap átvette tőlük az aranyat, csupa mesterművet.",
  "52": "Az összes arany, amelyet az ezredesek és századosok felajánlottak az  Úrnak, tizenhatezer-hétszázötven sekel súlyú volt;",
  "53": "a katonáik pedig a saját zsákmányukat megtartották maguknak.",
  "54": "Mózes és Eleázár pap átvették az aranyat az ezredesektől és századosoktól, és bevitték a kijelentés sátrába az  Úr elé, emlékeztetőül Izráel fiaira."
}