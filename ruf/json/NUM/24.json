{
  "1": "Amikor Bálám látta, hogy az tetszik az  Úrnak, ha megáldja Izráelt, nem folyamodott többé varázsláshoz, mint azelőtt. A puszta felé fordította arcát,",
  "2": "és fölemelte Bálám a tekintetét. Amint meglátta Izráelt törzsenként sátorozni, rászállt az Isten Lelke,",
  "3": "példabeszédbe kezdett, és ezt mondta: Így szól Bálám, Beór fia, így szól a férfi, kinek megnyílt a szeme,",
  "4": "így szól, aki hallja Isten mondásait, aki látja a Mindenhatótól kapott látomást, leborulva, de nyitott szemekkel:",
  "5": "Mily szépek a sátraid, Jákób, a hajlékaid, ó, Izráel!",
  "6": "Mint hosszan elnyúló völgyek, mint folyó mentén a kertek, mint az  Úr ültette aloék, mint víz mentén a cédrusok.",
  "7": "Kicsordul a víz kútjai vödréből, vetése vízben bővelkedik. Királya hatalmasabb Agágnál, és királyi hatalma fölemelkedik.",
  "8": "Isten hozta ki Egyiptomból, olyan az ereje, mint a bivaly szarva. Megemészti az ellenséges népeket, szétmorzsolja csontjaikat, összetöri nyilaikat.",
  "9": "Hever, fekszik, mint a hím oroszlán és mint a nőstény oroszlán; ugyan, ki merné fölkelteni? Áldott, aki téged áld, átkozott, aki téged átkoz!",
  "10": "Ekkor haragra gerjedt Bálák Bálám ellen, összecsapta a kezét, és ezt mondta Bálák Bálámnak: Idehívattalak, hogy rontsd meg ellenségeimet, te pedig háromszor is megáldottad őket!",
  "11": "Most azért takarodj a hazádba! Azt ígértem, hogy gazdagon megjutalmazlak, de most az  Úr megfosztott téged a jutalomtól.",
  "12": "Bálám ezt felelte Báláknak: Megmondtam már követeidnek is, akiket hozzám küldtél,",
  "13": "hogy ha nekem adja Bálák a házát tele ezüsttel és arannyal, akkor sem szeghetem meg az  Úr parancsát, és nem tehetek magamtól sem jót, sem rosszat, és hogy csak azt mondhatom, amit megmond az  Úr.",
  "14": "De most, mielőtt elmegyek népemhez, jöjj, hadd tárjam föl előtted, mit fog tenni ez a nép a te népeddel majd egykor.",
  "15": "Példabeszédbe kezdett, és ezt mondta: Így szól Bálám, Beór fia, így szól a férfi, akinek megnyílt a szeme,",
  "16": "így szól, aki hallja Isten mondásait, aki ismeri a Felségestől jövő ismeretet, aki látja a Mindenhatótól kapott látomást, leborulva, de nyitott szemekkel:",
  "17": "Látom őt, de nem most, szemlélem, bár nincs közel. Csillag jön fel Jákóbból, jogar támad Izráelből. Bezúzza Móáb halántékát és a koponyáját Sét összes fiának.",
  "18": "Birtokába kerül Edóm, birtokába kerül ellensége, Széír, mert hatalmas dolgokat visz véghez Izráel.",
  "19": "Eltapossa Jákób Edómot, és elpusztítja Széír menekültjeit.",
  "20": "Amikor meglátta Amálékot, példabeszédbe kezdett, és ezt mondta: Népek eleje Amálék, mégis pusztulás a vége.",
  "21": "Amikor meglátta a kénieket, példabeszédbe kezdett, és ezt mondta: Szilárd a te lakóhelyed, sziklára van rakva fészked.",
  "22": "Mégis megsemmisül Kain, amikor fogságba viszi Assúr.",
  "23": "Megint példabeszédbe kezdett, és ezt mondta: Ó jaj, ki élhet tovább, mint ahogy Isten megszabta?",
  "24": "Hajók jönnek Kittím partjairól, megalázzák Assúrt, megalázzák Ébert, míg el nem pusztul az is.",
  "25": "Azután felkerekedett Bálám, elment, és visszatért hazájába. Bálák is elment útjára."
}