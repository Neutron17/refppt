{
  "1": "Így beszélt az  Úr Mózeshez a Sínai-pusztában, a kijelentés sátrában a második év második hónapjának elsején azután, hogy kijöttek Egyiptomból:",
  "2": "Számoljátok össze Izráel fiainak egész közösségét, névjegyzékbe véve nemzetségenként és nagycsaládonként egytől egyig minden férfit,",
  "3": "húszévestől fölfelé minden hadkötelest Izráelben! Te és Áron vegyétek őket számba seregeik szerint!",
  "4": "Legyen segítségetekre törzsenként egy-egy férfi, mindegyik egy nagycsalád feje legyen!",
  "5": "Ez a neve azoknak a férfiaknak, akik segíteni fognak nektek: Rúbenből Elícúr, Sedéúr fia,",
  "6": "Simeonból Selumíél, Cúrísaddaj fia,",
  "7": "Júdából Nahsón, Ammínádáb fia,",
  "8": "Issakárból Netanél, Cúár fia,",
  "9": "Zebulonból Elíáb, Hélón fia.",
  "10": "József fiai közül: Efraimból Elísámá, Ammíhúd fia, Manasséból pedig Gamlíél, Pedácúr fia,",
  "11": "Benjáminból Abídán, Gidóní fia,",
  "12": "Dánból Ahíezer, Ammísaddaj fia,",
  "13": "Ásérból Pagíél, Okrán fia,",
  "14": "Gádból Eljászáf, Deúél fia,",
  "15": "Naftáliból Ahíra, Énán fia.",
  "16": "Ezek a közösség képviselői, az ősi törzsek fejedelmei, Izráel nemzetségfői.",
  "17": "Maga mellé vette azért Mózes és Áron ezeket a név szerint kijelölt férfiakat,",
  "18": "és összegyűjtötték az egész közösséget a második hónap elsején. Azok pedig bejegyeztették magukat a névjegyzékbe nemzetségenként és nagycsaládonként, húszévestől fölfelé egytől egyig,",
  "19": "ahogyan Mózesnek megparancsolta az  Úr. Így vették őket számba a Sínai-pusztában:",
  "20": "Rúbennek, Izráel elsőszülöttének a fiai, azok leszármazottai nemzetségenként és nagycsaládonként, névjegyzékbe véve egytől egyig minden férfi, húszévestől fölfelé minden hadköteles,",
  "21": "akiket Rúben törzséből vettek számba, negyvenhatezer-ötszázan voltak.",
  "22": "Simeon fiainak a leszármazottai nemzetségenként és nagycsaládonként, akiket számba vettek, névjegyzékbe véve egytől egyig minden férfi, húszévestől fölfelé minden hadköteles,",
  "23": "akiket Simeon törzséből vettek számba, ötvenkilencezer-háromszázan voltak.",
  "24": "Gád fiainak a leszármazottai, nemzetségenként és nagycsaládonként névjegyzékbe véve, húszévestől fölfelé minden hadköteles,",
  "25": "akiket Gád törzséből vettek számba, negyvenötezer-hatszázötvenen voltak.",
  "26": "Júda fiainak a leszármazottai, nemzetségenként és nagycsaládonként névjegyzékbe véve, húszévestől fölfelé minden hadköteles,",
  "27": "akiket Júda törzséből vettek számba, hetvennégyezer-hatszázan voltak.",
  "28": "Issakár fiainak a leszármazottai, nemzetségenként és nagycsaládonként névjegyzékbe véve, húszévestől fölfelé minden hadköteles,",
  "29": "akiket Issakár törzséből vettek számba, ötvennégyezer-négyszázan voltak.",
  "30": "Zebulon fiainak a leszármazottai, nemzetségenként és nagycsaládonként névjegyzékbe véve, húszévestől fölfelé minden hadköteles,",
  "31": "akiket Zebulon törzséből vettek számba, ötvenhétezer-négyszázan voltak.",
  "32": "József fiai közül Efraim fiainak a leszármazottai nemzetségenként és nagycsaládonként névjegyzékbe véve, húszévestől fölfelé minden hadköteles,",
  "33": "akiket Efraim törzséből vettek számba, negyvenezer-ötszázan voltak.",
  "34": "Manassé fiainak a leszármazottai pedig, nemzetségenként és nagycsaládonként névjegyzékbe véve, húszévestől fölfelé minden hadköteles,",
  "35": "akiket Manassé törzséből vettek számba, harminckétezer-kétszázan voltak.",
  "36": "Benjámin fiainak a leszármazottai, nemzetségenként és nagycsaládonként névjegyzékbe véve, húszévestől fölfelé minden hadköteles,",
  "37": "akiket Benjámin törzséből vettek számba, harmincötezer-négyszázan voltak.",
  "38": "Dán fiainak a leszármazottai, nemzetségenként és nagycsaládonként névjegyzékbe véve, húszévestől fölfelé minden hadköteles,",
  "39": "akiket Dán törzséből vettek számba, hatvankétezer-hétszázan voltak.",
  "40": "Ásér fiainak a leszármazottai, nemzetségenként és nagycsaládonként névjegyzékbe véve, húszévestől fölfelé minden hadköteles,",
  "41": "akiket Ásér törzséből vettek számba, negyvenegyezer-ötszázan voltak.",
  "42": "Naftáli fiainak a leszármazottai, nemzetségenként és nagycsaládonként névjegyzékbe véve, húszévestől fölfelé minden hadköteles,",
  "43": "akiket Naftáli törzséből vettek számba, ötvenháromezer-négyszázan voltak.",
  "44": "Ezeket vették számba. Mózes és Áron vette számba őket, meg Izráel tizenkét fejedelme, mindegyik egy-egy nagycsalád képviseletében.",
  "45": "Mindazok, akiket számba vettek Izráel fiai közül nagycsaládonként húszévestől fölfelé, mindazok, akik hadkötelesek voltak Izráelben,",
  "46": "tehát akiket számba vettek, összesen hatszázháromezer-ötszázötvenen voltak.",
  "47": "De a léviták ősi törzséből származókat nem vették számba közöttük.",
  "48": "Azután így beszélt Mózeshez az  Úr:",
  "49": "Lévi törzsét ne vedd számba, és ne számold őket hozzá Izráel fiaihoz,",
  "50": "hanem tedd a lévitákat a bizonyság hajlékának és az ahhoz tartozó egész fölszerelésnek a felügyelőivé. Ők vigyék a hajlékot és annak egész fölszerelését, ott szolgáljanak, és táborozzanak a hajlék körül.",
  "51": "Amikor elindul a hajlék, a léviták bontsák le azt, amikor pedig letáborozik a hajlék, a léviták állítsák föl. Ha illetéktelen közeledik hozzá, meg kell halnia.",
  "52": "Izráel fiai mindnyájan a maguk táborában táborozzanak, mindenki a maga seregének hadijelvénye körül.",
  "53": "De a léviták a bizonyság hajléka körül táborozzanak, hogy ne törjön ki haragom Izráel fiainak a közössége ellen. A léviták végezzék a tennivalókat a bizonyság hajlékánál.",
  "54": "Izráel fiai eszerint jártak el. Mindenben úgy cselekedtek, ahogyan Mózesnek és Áronnak megparancsolta az  Úr."
}