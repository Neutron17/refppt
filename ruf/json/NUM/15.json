{
  "1": "Azután így beszélt Mózeshez az  Úr:",
  "2": "Szólj Izráel fiaihoz, és mondd meg nekik: Amikor bementek arra a földre, amelyet nektek adok, hogy ott lakjatok,",
  "3": "és tűzáldozatot készítetek az  Úrnak: égőáldozatot vagy véresáldozatot fogadalom teljesítésére, önkéntes áldozatként vagy ünnepeiteken, amikor marhát vagy juhfélét készítetek kedves illatul az  Úrnak,",
  "4": "akkor az, aki bemutatja áldozatát az  Úrnak, mutasson be ételáldozatul egytized véka finomlisztet, egynegyed hín olajjal gyúrva,",
  "5": "italáldozatul pedig egynegyed hín bort készíts az égőáldozathoz vagy a véresáldozathoz bárányonként.",
  "6": "A koshoz ételáldozatul kéttized véka finomlisztet készíts, egyharmad hín olajjal gyúrva,",
  "7": "italáldozatul pedig egyharmad hín bort mutass be kedves illatul az  Úrnak.",
  "8": "Ha marhát készítesz égőáldozatul vagy véresáldozatul egy fogadalom teljesítésére vagy békeáldozatként az  Úrnak,",
  "9": "akkor mutass be a marhán kívül ételáldozatul háromtized véka finomlisztet, fél hín olajjal gyúrva,",
  "10": "italáldozatul pedig mutass be fél hín bort. Kedves illatú tűzáldozat ez az  Úrnak.",
  "11": "Így kell tenni minden egyes bikánál, minden egyes kosnál, juhnál vagy kecskénél.",
  "12": "Ahányat csak készítetek, mindegyiket így készítsétek el.",
  "13": "Minden közületek való így készítse el ezeket, ha kedves illatú tűzáldozatot mutat be az  Úrnak.",
  "14": "Ha pedig jövevényként tartózkodik valaki nálatok, vagy a későbbi nemzedékek idejében lesz majd közöttetek, és kedves illatú tűzáldozatot készít az  Úrnak, úgy készítse el ő is, ahogyan ti készítitek.",
  "15": "A gyülekezetben ugyanaz a rendelkezés vonatkozik rátok és az ott tartózkodó jövevényre. Örök rendelkezés legyen ez nektek nemzedékről nemzedékre: olyan legyen a jövevény az  Úr előtt, mint ti.",
  "16": "Ugyanaz a törvény és ugyanaz az előírás vonatkozzék rátok és a köztetek tartózkodó jövevényre.",
  "17": "Azután így beszélt Mózeshez az  Úr:",
  "18": "Szólj Izráel fiaihoz, és mondd meg nekik: Amikor bementek arra a földre, ahova beviszlek titeket,",
  "19": "és esztek majd annak a földnek a kenyeréből, akkor mutassatok be felajánlást az  Úrnak.",
  "20": "A tésztátokból készült első lepényt mutassátok be felajánlásként. Szérűről vett felajánlásként ajánljátok föl.",
  "21": "Az első tésztát adjátok felajánlásként az  Úrnak nemzedékről nemzedékre.",
  "22": "Megtörténhet, hogy nem szándékosan szegitek meg valamelyik parancsolatot, amelyet az  Úr rendelt el Mózesnek.",
  "23": "Pedig mindezek, amelyeket Mózes által megparancsolt nektek az  Úr, attól kezdve, hogy az  Úr megparancsolta, érvényesek minden nemzedéknek.",
  "24": "Ha tehát a közösség tudtán kívül, nem szándékosan történt ilyen dolog, akkor készítsen az egész közösség egy bikaborjút kedves illatú égőáldozatul az  Úrnak, a hozzá tartozó étel- és italáldozattal az előírások szerint, meg egy kecskebakot vétekáldozatul.",
  "25": "Végezzen a pap engesztelést Izráel fiainak egész közösségéért, és bocsánatot nyernek, hiszen nem volt szándékos a vétek, ők pedig elvitték tűzáldozatukat ajándékul az  Úrnak, meg vétekáldozatukat is elvitték az  Úr elé azért a nem szándékos vétekért.",
  "26": "Így nyer bocsánatot Izráel fiainak egész közössége és a köztük tartózkodó jövevény, mert az egész népet terhelte az a nem szándékos vétek.",
  "27": "Ha csak egyvalaki követi el a nem szándékos vétket, akkor mutasson be egy egyéves nőstény kecskét vétekáldozatul.",
  "28": "A pap pedig végezzen engesztelést az  Úr színe előtt azért az emberért, aki nem szándékosan követte el vétkét, hogy engesztelést szerezzen neki, és akkor bocsánatot nyer.",
  "29": "Ugyanez a törvény vonatkozzék nálatok a született izráelire és a jövevényre, aki köztetek tartózkodik, ha nem szándékosan vétkezik.",
  "30": "De ki kell irtani népe közül azt az embert, akár közületek való, akár jövevény, aki szándékosan követ el valamit, mert az  Urat gyalázta meg.",
  "31": "Hiszen az  Úr igéjét vetette meg, és az ő parancsolatát szegte meg: föltétlenül ki kell irtani az ilyen embert, bűnhődnie kell.",
  "32": "Amikor a pusztában voltak Izráel fiai, rajtakaptak egy embert, aki tűzifát szedegetett a nyugalom napján.",
  "33": "Akik tetten érték, amint fát szedegetett, odavitték Mózes, Áron és az egész közösség elé.",
  "34": "Őrizetbe vették, hiszen még nem volt megszabva, hogy mit kell vele tenniük.",
  "35": "Az  Úr ezt mondta Mózesnek: Halállal lakoljon az az ember: kövezze meg őt az egész közösség a táboron kívül!",
  "36": "Kivitte azért őt az egész közösség a táboron kívülre, ott halálra kövezték, ahogyan megparancsolta Mózesnek az  Úr.",
  "37": "Azután ezt mondta Mózesnek az  Úr:",
  "38": "Szólj Izráel fiaihoz, és mondd meg nekik, hogy csináljanak bojtokat a ruhájuk szegélyére, nemzedékről nemzedékre, és tegyenek a szegélyen levő bojtokra kék bíbor zsinórt.",
  "39": "Arra való ez a bojt, hogy valahányszor ránéztek, emlékezzetek az  Úr minden parancsolatára, teljesítsétek azokat, és ne csábítson el titeket se a szívetek, se a szemetek, amelyek paráznaságba vihetnek benneteket,",
  "40": "hanem emlékezzetek, és teljesítsétek minden parancsolatomat, és szentek legyetek Istenetek előtt.",
  "41": "Én, az  Úr vagyok a ti Istenetek, aki kihoztalak benneteket Egyiptomból, hogy Istenetek legyek. Én, az  Úr vagyok a ti Istenetek!"
}