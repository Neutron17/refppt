{
  "1": "Azután így beszélt Mózeshez az  Úr:",
  "2": "Parancsold meg Izráel fiainak, és mondd meg nekik: Ha majd bementek Kánaán földjére, az a föld, Kánaán földje jut nektek örökségül a következő határok szerint:",
  "3": "A déli határvidék a Cin-pusztától Edóm mentén legyen. Ez legyen a déli határotok: keleten a Sós-tenger végétől induljon,",
  "4": "kerülje meg a határ délről az Akrabbím-hágót, és menjen Cin felé, nyúljon le Kádés-Barneától délre, majd haladjon Hacar-Addárig, és menjen tovább Acmón felé.",
  "5": "Acmóntól forduljon a határ Egyiptom patakja felé, és végződjék a tengernél.",
  "6": "A nyugati határotok a Nagy-tenger és annak partvidéke legyen. Ez legyen a nyugati határotok.",
  "7": "Ez legyen az északi határotok: A Nagy-tengertől a Hór-hegyig jelöljétek ki,",
  "8": "a Hór-hegytől jelöljétek ki a Hamátba vezető útig, majd a határ nyúljon ki Cedád felé,",
  "9": "azután haladjon a határ Zifrón felé, és a vége Hacar-Énánnál legyen. Ez legyen az északi határotok.",
  "10": "A keleti határt Hacar-Énántól Sefámig jelöljétek ki,",
  "11": "Sefámtól menjen le a határ Riblá felé, Ajintól keletre, majd menjen tovább a határ lefelé, amíg el nem éri a Kinneret-tó keleti partján levő magaslatokat.",
  "12": "Azután menjen le a határ a Jordán felé, és végződjék a Sós-tengernél. Ez legyen országotok határa körös-körül.",
  "13": "Azután ezt parancsolta Mózes Izráel fiainak: Ezt a földet osszátok fel örökségül sorsvetéssel, ahogyan megparancsolta az  Úr, és adjátok oda a kilenc és fél törzsnek.",
  "14": "Mert Rúben törzsének a nagycsaládjai és Gád törzsének a nagycsaládjai már megkapták örökségüket, és Manassé törzsének a fele is megkapta.",
  "15": "Ez a két és fél törzs a Jordánon innen, keleten, Jerikóval szemben kapta meg örökségét.",
  "16": "Azután így beszélt Mózeshez az  Úr:",
  "17": "Név szerint ezek legyenek azok a férfiak, akik felosztják közöttetek örökségül az országot: Eleázár pap és Józsué, Nún fia.",
  "18": "Törzsenként egy-egy fejedelmet válasszatok melléjük az ország felosztására.",
  "19": "Név szerint ezek legyenek: Júda törzséből Káléb, Jefunne fia.",
  "20": "Simeon fiainak törzséből Semúél, Ammíhúd fia.",
  "21": "Benjámin törzséből Elídád, Kiszlón fia.",
  "22": "Dán fiainak a törzséből Bukkí fejedelem, Joglí fia.",
  "23": "József fiai közül: Manassé fiainak a törzséből Hanníél fejedelem, Éfód fia,",
  "24": "Efraim fiainak a törzséből pedig Kemúél fejedelem, Siftán fia.",
  "25": "Zebulon fiainak a törzséből Elícáfán fejedelem, Parnak fia.",
  "26": "Issakár fiainak a törzséből Paltíél fejedelem, Azzan fia.",
  "27": "Ásér fiainak a törzséből Ahíhúd fejedelem, Selómí fia.",
  "28": "Naftáli fiainak a törzséből Pedahél fejedelem, Ammíhúd fia.",
  "29": "Ezeknek parancsolta meg az  Úr, hogy osszák ki az örökségüket Izráel fiainak Kánaán földjén."
}