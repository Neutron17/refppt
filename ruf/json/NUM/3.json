{
  "1": "Ezek voltak Áron és Mózes leszármazottai abban az időben, amikor beszélt az  Úr Mózessel a Sínai-hegyen.",
  "2": "Így hívták Áron fiait: Nádáb volt az elsőszülött, azután Abíhú, Eleázár és Ítámár.",
  "3": "Így hívták Áron fiait, a fölkent papokat, akiket felavattak a papi szolgálatra.",
  "4": "De Nádáb és Abíhú meghalt az  Úr színe előtt, amikor idegen tűzzel járultak az  Úr színe elé a Sínai-pusztában, fiaik pedig nem voltak. Ezért Eleázár és Ítámár végezték a papi szolgálatot apjuknak, Áronnak a felügyelete alatt.",
  "5": "Azután így beszélt Mózeshez az  Úr:",
  "6": "Vezesd ide Lévi törzsét, és állítsd Áron főpap elé, hogy a szolgálatában segédkezzenek.",
  "7": "Ők segítsenek a kijelentés sátránál neki és az egész közösségnek a tennivalók elvégzésében, így teljesítve szolgálatukat a hajlék körül.",
  "8": "Ügyeljenek a kijelentés sátrának egész fölszerelésére, és segítsenek Izráel fiainak a tennivalók elvégzésében, így teljesítve szolgálatukat a hajlék körül.",
  "9": "Oszd be a lévitákat Áron és fiai mellé, mert egészen az én tulajdonaim ők Izráel fiai között.",
  "10": "Áronnak és fiainak pedig rendeld el, hogy végezzék papi szolgálatukat. Ha illetéktelen közeledik az  Úrhoz, meg kell halnia.",
  "11": "Azután így beszélt Mózeshez az  Úr:",
  "12": "Íme, én magam vettem ki a lévitákat Izráel fiai közül minden elsőszülött helyett, aki anyja méhét megnyitja Izráel fiai között: legyenek azért a léviták az enyéim.",
  "13": "Mert minden elsőszülött az enyém. Amikor megöltem Egyiptomban minden elsőszülöttet, magamnak szenteltem minden elsőszülöttet Izráelben. Mind az emberé, mind az állaté az enyém legyen. Én vagyok az  Úr.",
  "14": "Azután így beszélt Mózeshez az  Úr a Sínai-pusztában:",
  "15": "Vedd számba Lévi fiait nagycsaládonként és nemzetségenként! Az egy hónapos fiúktól fölfelé minden férfit végy számba!",
  "16": "Számba vette azért őket Mózes az  Úr szava szerint, ahogyan megparancsolta.",
  "17": "Név szerint ezek voltak Lévi fiai: Gérsón, Kehát és Merárí.",
  "18": "Ezek Gérsón fiainak a nevei és nemzetségei: Libní és Simí.",
  "19": "Kehát fiai és nemzetségei: Amrám, Jichár, Hebrón és Uzzíél.",
  "20": "Merárí fiai és nemzetségei: Mahlí és Músí. Ezek Lévi nemzetségei és nagycsaládjai.",
  "21": "Gérsóntól való a Libní nemzetség és a Simí nemzetség. Ezek a gérsóni nemzetségek.",
  "22": "A számba vett férfiak, akiket az egy hónapos fiúktól fölfelé számba vettek, szám szerint összesen hétezer-ötszázan voltak.",
  "23": "A gérsóni nemzetségeknek a hajlék mögött, nyugatra kellett táborozniuk.",
  "24": "A gérsóniak nagycsaládjának a fejedelme Eljászáf, Láél fia volt.",
  "25": "Gérsón fiainak a feladata volt, hogy minden tennivalót elvégezzenek a kijelentés sátránál: a hajléknál, a sátortetőnél, a sátor takarójánál, a kijelentés sátrának bejárati függönyénél,",
  "26": "az udvar szőnyegfalainál, a hajlékot és az oltárt körülvevő udvar bejárati függönyénél és a hozzá tartozó köteleknél.",
  "27": "Keháttól való az Amrám nemzetség, a Jichár nemzetség, a Hebrón nemzetség és az Uzzíél nemzetség. Ezek a keháti nemzetségek.",
  "28": "Az egy hónapos fiúktól fölfelé a férfiak száma összesen nyolcezer-hatszáz volt. Ők végezték a szentély körüli tennivalókat.",
  "29": "Kehát fiainak nemzetségei dél felől, a hajlék oldala mellett táboroztak.",
  "30": "A keháti nemzetségek családjának fejedelme Elícáfán, Uzzíél fia volt.",
  "31": "Az ő feladatuk volt, hogy elvégezzenek minden tennivalót a ládánál, az asztalnál, a lámpatartónál, az oltároknál, a szentélyben használt istentiszteleti fölszerelésnél és a függönynél.",
  "32": "A léviták legfőbb fejedelme Eleázár, Áron főpap fia volt; ő felügyelt azokra, akik a szentélynél végezték a tennivalókat.",
  "33": "Merárítól való a Mahlí nemzetség és a Músí nemzetség. Ezek Merárí nemzetségei.",
  "34": "Az egy hónapos fiúktól fölfelé a számba vett férfiak száma összesen hatezer-kétszáz volt.",
  "35": "A Merárí nemzetségek családjának fejedelme Cúríél, Abíhajil fia volt. Észak felől, a hajlék oldala mellett táboroztak.",
  "36": "Merárí fiainak a gondjaira bízták a hajlék deszkáit, reteszeit, oszlopait és talpait, egész fölszerelését és minden tennivalót azokkal kapcsolatban,",
  "37": "továbbá az udvar körül levő oszlopokat, azok talpait, cövekeit és köteleit.",
  "38": "A hajlék előtt, a kijelentés sátrával szemben, attól keletre Mózes, Áron és fiai táboroztak, akik a szentély körül végezték tennivalójukat Izráel fiainak a szolgálatában. Ha illetéktelen közeledett ahhoz, meg kellett halnia.",
  "39": "Az összes számba vett lévita, akiket Mózes és Áron az  Úr parancsára számba vett nemzetségenként az egy hónapos fiúktól fölfelé, összesen huszonkétezer férfi volt.",
  "40": "Azután ezt mondta Mózesnek az  Úr: Vedd számba Izráel fiai közül az elsőszülött férfiakat mind az egy hónapos fiúktól fölfelé, és vedd őket névjegyzékbe!",
  "41": "De a lévitákat különítsd el nekem, aki az  Úr vagyok, Izráel fiainak összes elsőszülöttje helyett és a léviták állatait Izráel valamennyi állatának elsőszülöttje helyett!",
  "42": "Számba is vette Mózes Izráel fiainak minden elsőszülöttjét, ahogyan megparancsolta neki az  Úr.",
  "43": "A névjegyzékbe vett elsőszülött férfiak az egy hónapos fiúktól fölfelé a számba vettek közül összesen huszonkétezer-kétszázhetvenhárman voltak.",
  "44": "Azután így beszélt Mózeshez az  Úr:",
  "45": "Vedd külön a lévitákat Izráel fiainak minden elsőszülöttje helyett és a léviták állatait azok állatai helyett, és legyenek a léviták az enyéim. Én vagyok az  Úr.",
  "46": "Attól a kétszázhetvenhárom férfitól pedig, akik a léviták létszámán felül vannak, és ezért ki kell őket váltani Izráel fiainak elsőszülöttjei közül,",
  "47": "szedj öt-öt sekelt fejenként. A szent sekel szerint vedd, amelyben húsz géra egy sekel.",
  "48": "Add azt a pénzt Áronnak és fiainak azokért, akik közöttük a létszámon felül vannak, és ezért ki kell őket váltani.",
  "49": "Mózes tehát váltságdíjat szedett azoktól, akiket a léviták létszámán felül ki kellett váltani.",
  "50": "Izráel fiainak az elsőszülöttjeitől szedte be a pénzt, ezerháromszázhatvanöt sekelt, a szent sekel szerint.",
  "51": "Mózes a váltságpénzt az  Úr parancsa szerint Áronnak és fiainak adta úgy, ahogyan megparancsolta Mózesnek az  Úr."
}