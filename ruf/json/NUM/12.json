{
  "1": "Egyszer Mirjám és Áron Mózes ellen beszélt az etióp asszony miatt, akit elvett. Mert Mózes egy etióp asszonyt vett feleségül.",
  "2": "Ezt mondták: Vajon csak Mózes által beszélt az  Úr? Nem beszélt-e miáltalunk is? De az  Úr meghallotta.",
  "3": "Ez a Mózes pedig igen alázatos volt, a földön élő minden embernél alázatosabb.",
  "4": "Az  Úr akkor rögtön ezt mondta Mózesnek, Áronnak és Mirjámnak: Menjetek ki mindhárman a kijelentés sátrához. Ki is mentek mindhárman.",
  "5": "Akkor az  Úr leszállt felhőoszlopban, megállt a sátor bejáratánál, és szólította Áront és Mirjámot, ők ketten pedig odamentek.",
  "6": "Az  Úr ezt mondta: Halljátok meg beszédemet: Ha van az  Úrnak prófétája köztetek, azzal látomásban ismertetem meg magam, álomban beszélek hozzá.",
  "7": "De nem ilyen Mózes, a szolgám! Őrá az egész házam van bízva!",
  "8": "Szemtől szemben beszélek vele, világosan, nem rejtélyesen, az  Úr alakját is megpillanthatja. Hogy mertetek hát szolgám, Mózes ellen beszélni?!",
  "9": "Az  Úr haragra gerjedt ellenük, és eltávozott.",
  "10": "Amikor a felhő eltávozott a sátorról, Mirjám a poklosságtól olyan fehér lett, mint a hó. Áron Mirjám felé fordult, és látta, hogy poklos.",
  "11": "Akkor ezt mondta Áron Mózesnek: Kérlek, uram, ne ródd föl nekünk ezt a vétket, amelyet esztelenül elkövettünk!",
  "12": "Ne legyen olyan Mirjám, mint a halva született, akinek a teste félig már oszlásnak indult!",
  "13": "Ekkor Mózes így kiáltott az  Úrhoz: Istenem, gyógyítsd meg őt!",
  "14": "Az  Úr azonban ezt mondta Mózesnek: Ha csak az apja köpte volna szembe, akkor is szégyenkeznie kellene hét napig. Zárják ki a táborból hét napra, és csak azután fogadják vissza!",
  "15": "Ki is zárták Mirjámot a táborból hét napra. A nép nem indult tovább addig, amíg vissza nem fogadták Mirjámot.",
  "16": "Azután elindult a nép Hacérótból, és a Párán-pusztában ütött tábort."
}