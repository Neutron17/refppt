{
  "1": "Rúben és Gád fiainak igen sok jószága volt. Amikor látták, hogy Jazér és Gileád földje alkalmas hely a jószágtartásra,",
  "2": "odamentek Gád és Rúben fiai Mózeshez és Eleázár paphoz meg a közösség fejedelmeihez, és ezt mondták:",
  "3": "Atárót, Díbón, Jazér, Nimrá, Hesbón, Elálé, Szebám, Nebó és Beón,",
  "4": "az a föld, amelyet megvert az  Úr Izráel közössége előtt, jószágtartásra való föld, szolgáidnak pedig jószágaik vannak.",
  "5": "Ha jóindulattal vagy hozzánk – mondták –, hadd kapják meg szolgáid ezt a földet tulajdonul, és ne vigyél át bennünket a Jordánon!",
  "6": "Mózes ezt felelte Gád és Rúben fiainak: Ti itt akartok maradni, amikor testvéreitek harcba vonulnak?!",
  "7": "Miért akarjátok elvenni Izráel fiainak a bátorságát attól, hogy átkeljenek arra a földre, amelyet nekik adott az  Úr?",
  "8": "Atyáitok is így cselekedtek, amikor elküldtem őket Kádés-Barneából, hogy megtekintsék az országot.",
  "9": "Fölmentek az Eskól-völgyig, és megnézték az országot, de elvették Izráel fiainak a bátorságát attól, hogy bemenjenek abba az országba, amelyet nekik adott az  Úr.",
  "10": "Ezért fellángolt az  Úr haragja azon a napon, és ezt az esküt tette:",
  "11": "Az Egyiptomból feljött férfiak, húszévestől fölfelé, nem látják meg azt a földet, amelyet esküvel ígértem oda Ábrahámnak, Izsáknak és Jákóbnak, mert nem követtek engem hűségesen,",
  "12": "kivéve Kálébot, a kenizzi Jefunne fiát és Józsuét, Nún fiát, mivel ők hűségesen követték az  Urat.",
  "13": "Fellángolt az  Úr haragja Izráel ellen, és hagyta őket bolyongani a pusztában negyven évig, míg ki nem pusztult az az egész nemzedék, amely olyat követett el, ami nem tetszett az  Úrnak.",
  "14": "És most ti, vétkesek fajzata, atyáitok nyomdokába léptek, hogy még növeljétek az  Úr Izráel ellen fellángolt haragját?!",
  "15": "Ha elfordultok tőle, még tovább hagyja népét a pusztában, és ennek az egész népnek a vesztét okozzátok!",
  "16": "Ekkor közelebb léptek hozzá, és ezt mondták: Csak juhaklokat építünk itt a jószágnak, meg városokat a családunknak,",
  "17": "aztán mi magunk is fölfegyverkezünk, és megyünk Izráel fiai előtt, míg be nem visszük őket a területükre. De a családunk hadd maradjon megerősített városokban az ország lakosai miatt.",
  "18": "Nem térünk vissza házainkba, amíg meg nem kapja minden izráeli a maga örökségét.",
  "19": "Hiszen mi nem akarunk velük együtt örökséget kapni ott a Jordánon túl, mert már jutott nekünk örökség a Jordánon innen, keleten.",
  "20": "Mózes így felelt nekik: Ha ezt megteszitek, ha fölfegyverkeztek a harcra az  Úr színe előtt,",
  "21": "és minden fegyveresetek átkel a Jordánon az  Úr színe előtt, amíg ki nem űzi ellenségeit maga elől,",
  "22": "és ha akkor tértek vissza, miután meghódolt az a föld az  Úr előtt, akkor ártatlanok lesztek az  Úr és Izráel szemében, és birtokul kapjátok ezt a földet az  Úr előtt.",
  "23": "De ha nem így tesztek, vétkeztek az  Úr ellen. Tudjátok meg, hogy utolér benneteket vétketek büntetése.",
  "24": "Építsetek hát városokat családotoknak és aklokat nyájaitoknak, de amit kimondtatok, azt tegyétek meg!",
  "25": "Akkor ezt mondták Gád és Rúben fiai Mózesnek: Úgy cselekszenek szolgáid, ahogyan te parancsolod, urunk!",
  "26": "Gyermekeink, asszonyaink, jószágunk és az összes állatunk ott marad Gileád városaiban.",
  "27": "Szolgáid pedig mindnyájan hadba szállnak az  Úr előtt, fölfegyverkezve a harcra, amint kívánod, uram.",
  "28": "Mózes ekkor parancsot adott Eleázár papnak és Józsuénak, Nún fiának, meg az izráeli törzsek családfőinek velük kapcsolatban.",
  "29": "Ezt mondta nekik Mózes: Ha Gád és Rúben fiai átkelnek veletek a Jordánon, mindnyájan fölfegyverkezve a harcra az  Úr színe előtt, és ha majd meghódol előttetek az a föld, akkor adjátok nekik Gileád földjét birtokul.",
  "30": "Ha azonban nem kelnek át veletek fegyveresen, akkor köztetek, Kánaán földjén kapjanak birtokot.",
  "31": "Gád és Rúben fiai így válaszoltak: Úgy cselekszünk, ahogyan az  Úr szolgáidnak megmondta.",
  "32": "Mi átkelünk fegyveresen az  Úr színe előtt Kánaán földjére, de az örökségül kapott birtokunk legyen itt, a Jordánon innen.",
  "33": "Mózes tehát nekik, Gád és Rúben fiainak meg József fiai közül Manassé törzse felének adta Szíhónnak, az emóriak királyának országát és Ógnak, Básán királyának országát, azt a földet városaival és a városok körüli területekkel együtt.",
  "34": "Gád fiai fölépítették Díbónt, Atárótot és Aróért,",
  "35": "Atrót-Sófánt, Jazért és Jogbohát,",
  "36": "Bét-Nimrát és Bét-Háránt, ezeket a megerősített városokat és a juhok aklait.",
  "37": "Rúben fiai pedig fölépítették Hesbónt, Elálét és Kirjátajimot,",
  "38": "Nebót, Baal-Meónt, amelyeknek megváltoztatták a nevét, továbbá Szibmát. Így nevezték el azokat a városokat, amelyeket fölépítettek.",
  "39": "Manassé fiának, Mákírnak a fiai pedig Gileádba vonultak, elfoglalták azt, és kiűzték az ott lakó emóriakat.",
  "40": "Mózes Manassé fiának, Mákírnak adta Gileádot, aki letelepedett ott.",
  "41": "Manassé másik fia, Jáír fölvonult, és elfoglalta az emóriak sátorfalvait. Elnevezte azokat Jáír sátorfalvainak.",
  "42": "Nóbah is fölvonult, elfoglalta Kenátot és falvait, és saját magáról Nóbahnak nevezte el."
}