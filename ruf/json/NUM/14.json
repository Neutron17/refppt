{
  "1": "Ekkor az egész közösség elkezdett hangosan jajveszékelni, és sírt a nép egész éjjel.",
  "2": "Izráel fiai mindnyájan zúgolódtak Mózes és Áron ellen. Ezt mondta nekik az egész közösség: Bárcsak meghaltunk volna Egyiptomban, vagy halnánk meg itt a pusztában!",
  "3": "Miért akar bevinni minket az  Úr arra a földre? Azért, hogy fegyvertől hulljunk el, asszonyaink és gyermekeink pedig prédára jussanak? Nem volna jobb visszatérnünk Egyiptomba?",
  "4": "Majd ezt mondták egymásnak: Válasszunk vezetőt, és térjünk vissza Egyiptomba!",
  "5": "Ekkor Mózes és Áron arcra borult Izráel közösségének egész gyülekezete előtt.",
  "6": "De Józsué, Nún fia és Káléb, Jefunne fia, akik az országba küldött kémek között voltak, megszaggatták ruhájukat,",
  "7": "és ezt mondták Izráel fiai egész közösségének: A föld, amelyet bejártunk, hogy kikémleljük, igen-igen jó föld.",
  "8": "Ha az  Úr kedvel bennünket, akkor bevisz bennünket arra a földre, és nekünk adja azt a tejjel és mézzel folyó földet.",
  "9": "Csak az  Úr ellen ne lázadjatok, és ne féljetek a föld népétől, mert a fél fogunkra sem elegek! Tőlük eltávozott oltalmuk, de velünk van az  Úr! Ne féljetek tőlük!",
  "10": "De az egész közösség azt mondta, hogy meg kell kövezni őket. Akkor megjelent az  Úr dicsősége a kijelentés sátra fölött egész Izráelnek,",
  "11": "és ezt mondta az  Úr Mózesnek: Meddig vesz semmibe engem ez a nép, és meddig nem hisz bennem a sok jel ellenére sem, amelyet közöttük tettem?!",
  "12": "Megverem dögvésszel, és elűzöm őket, de téged náluk nagyobb és erősebb nemzetté teszlek.",
  "13": "Mózes azonban azt mondta az  Úrnak: Hallották az egyiptomiak, hogy te hoztad ki közülük hatalmaddal ezt a népet,",
  "14": "és elmondták e föld lakóinak. Ők tehát már hallották, hogy te,  Uram, e nép között vagy; hogy te,  Uram, a szemük láttára megjelentél, és hogy a te felhőd állt fölöttük, és nappal felhőoszlopban jársz előttük, éjjel pedig tűzoszlopban.",
  "15": "Ha most mind egy szálig megölöd ezt a népet, akkor azt fogják mondani azok a nemzetek, amelyek hallották a híredet:",
  "16": "Nem tudta az  Úr bevinni ezt a népet arra a földre, amelyet esküvel ígért meg nekik, ezért lemészárolta őket a pusztában.",
  "17": "Most azért mutasd meg, Uram, hogy nagy a te hatalmad, ahogyan megmondtad:",
  "18": "Az  Úr türelme hosszú, szeretete nagy, megbocsátja a bűnt és a hitszegést; bár nem hagyja egészen büntetés nélkül, hanem megbünteti az atyák bűnéért a fiakat is, három, sőt négy nemzedéken át.",
  "19": "Bocsásd meg hát ennek a népnek a bűnét nagy szereteteddel, ahogyan megbocsátottál ennek a népnek Egyiptomtól fogva mindeddig!",
  "20": "Akkor az  Úr ezt mondta: Megbocsátok, ahogyan kérted.",
  "21": "De életemre mondom és az  Úr dicsőségére, amely betölti az egész földet,",
  "22": "hogy azok közül az emberek közül, akik látták dicsőségemet és a jeleket, amelyeket Egyiptomban és a pusztában tettem, mégis megkísértettek engem tízszer is, és nem hallgattak szavamra,",
  "23": "senki sem fogja meglátni azt a földet, amelyet esküvel ígértem atyáiknak. Senki sem látja meg azt azok közül, akik engem semmibe vettek.",
  "24": "De szolgámat, Kálébot, mivel más lélek volt benne, és hűségesen követett engem, beviszem arra a földre, ahol járt, és az ő utódai fogják majd birtokba venni azt.",
  "25": "A völgyekben azonban az amálékiek és a kánaániak laknak. Holnap forduljatok meg, és induljatok el a pusztába a Vörös-tenger felé!",
  "26": "Azután így beszélt Mózeshez és Áronhoz az  Úr:",
  "27": "Meddig zúgolódik ellenem ez a gonosz közösség? Meghallottam Izráel fiainak zúgolódását, mert sokat zúgolódtak ellenem.",
  "28": "Mondd meg nekik: Életemre mondom – így szól az  Úr –, hogy úgy bánok majd veletek, ahogyan ti beszéltetek ellenem!",
  "29": "Itt a pusztában fogtok holtan elhullani, a számba vettek mind, ahányan csak vagytok, húszévestől fölfelé, mert zúgolódtatok ellenem.",
  "30": "Nem mentek be arra a földre, amelyről felemelt kézzel megesküdtem, hogy ott fogtok lakni, csak Káléb, Jefunne fia és Józsué, Nún fia.",
  "31": "De beviszem gyermekeiteket, akikről ti azt mondtátok, hogy prédára jutnak; ők majd megismerik azt a földet, amelyet ti megvetettetek.",
  "32": "Ti azonban itt a pusztában fogtok elhullani.",
  "33": "Fiaitok pásztorok lesznek a pusztában negyven esztendeig, és bűnhődnek a ti hűtlenségetekért, míg mind egy szálig el nem hullotok holtan a pusztában.",
  "34": "Negyven napig tartott, míg kikémleltétek azt a földet: most negyven évig bűnhődjetek a napok száma szerint, egy-egy napért egy-egy esztendőt, hogy megtudjátok, milyen az, amikor én ellenkezem veletek.",
  "35": "Én, az  Úr megmondtam, hogy ezt teszem ezzel az egész gonosz közösséggel, amely összefogott ellenem: mind egy szálig itt halnak meg a pusztában!",
  "36": "Azok a férfiak pedig, akiket Mózes elküldött, hogy kémleljék ki az országot, és akik visszatérve föllázították ellene az egész közösséget, mert rossz hírét keltették annak a földnek,",
  "37": "azok a férfiak, akik rossz hírét keltették az országnak, meghaltak az  Úr csapásától.",
  "38": "Csak Józsué, Nún fia és Káléb, Jefunne fia maradt életben azok közül a férfiak közül, akik elmentek, hogy kikémleljék az országot.",
  "39": "Amikor elbeszélte Mózes ezeket a dolgokat egész Izráelnek, a nép nagyon elszomorodott.",
  "40": "Korán reggel fölkeltek, hogy fölmenjenek a hegyvidék magaslataira, mondván: Itt vagyunk, menjünk hát arra a helyre, amelyről az  Úr beszélt. Bizony, vétkeztünk!",
  "41": "Mózes azonban ezt mondta: Miért akarjátok áthágni az  Úr parancsát? Nem fog az sikerülni!",
  "42": "Ne menjetek, mert nem lesz köztetek az  Úr! Vereséget fogtok szenvedni ellenségeitektől!",
  "43": "Hiszen az amálékiak és kánaániak ott vannak veletek szemben, és elhullotok fegyvereiktől! Mivel elfordultatok az  Úrtól, az  Úr sem lesz veletek!",
  "44": "Ők azonban vakmerően fölmentek a hegyvidék magaslataira, bár az  Úr szövetségének a ládája és Mózes ki sem mozdultak a táborból.",
  "45": "Az amálékiak és kánaániak pedig, akik azon a hegyvidéken laktak, lerohantak, verték és kergették őket egészen Hormáig."
}