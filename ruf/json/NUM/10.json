{
  "1": "Azután így szólt Mózeshez az  Úr:",
  "2": "Készíts két harsonát ötvösmunkával, ezüstből készítsd azokat. Ezeket használd a közösség összehívására és a táborok elindítására!",
  "3": "Amikor megfújják azokat, gyűljön hozzád az egész közösség a kijelentés sátrának a bejáratához.",
  "4": "Ha csak az egyiket fújják meg, gyűljenek hozzád a fejedelmek, Izráel nemzetségfői.",
  "5": "Ha pedig riadót fújtok, induljanak el azok a táborok, amelyek keletre táboroznak.",
  "6": "Ha másodszor is megfújjátok harsogva, induljanak el azok a táborok, amelyek délre táboroznak. Harsogva kell megfújniuk az induláshoz.",
  "7": "De ha a gyülekezetet gyűjtitek össze, ne harsogva fújjátok.",
  "8": "A harsonákat Áron fiai, a papok fújják. Örök rendelkezés legyen ez nektek nemzedékről nemzedékre.",
  "9": "Ha hadba indultok majd országotokban a benneteket szorongató ellenség ellen, akkor is ezekkel a harsonákkal fújjatok riadót: akkor majd megemlékezik rólatok Istenetek, az  Úr, és megszabadultok ellenségeitektől.",
  "10": "Fújjátok meg ezeket a harsonákat az öröm napjain, az ünnepeken és a hónapok kezdetén, amikor égőáldozataitokat és békeáldozataitokat bemutatjátok, és emlékeztetni fogják Istent rátok. Én, az  Úr vagyok a ti Istenetek.",
  "11": "A második év második hónapjának a huszadik napján fölemelkedett a felhő a bizonyság hajlékáról.",
  "12": "Izráel fiai pedig elindultak a Sínai-pusztából, és mentek táborhelyről táborhelyre, míg meg nem állapodott a felhő a Párán-pusztában.",
  "13": "Ekkor indultak el először az  Úrnak Mózes által adott parancsa szerint.",
  "14": "Először Júda fiai táborának a hadijelvénye indult el a csapatok élén. Seregüket Nahsón, Ammínádáb fia vezette.",
  "15": "Issakár fiai törzsének a seregét Netanél, Cúár fia vezette.",
  "16": "Zebulon fiai törzsének a seregét Elíáb, Hélón fia vezette.",
  "17": "Miután a hajlékot lebontották, elindultak Gérsón és Merárí fiai, a hajlék hordozói.",
  "18": "Azután Rúben táborának a hadijelvénye indult el a csapatok élén. Seregüket Elícúr, Sedéúr fia vezette.",
  "19": "Simeon fiai törzsének a seregét Selumíél, Cúrísaddaj fia vezette.",
  "20": "Gád fiai törzsének a seregét Eljászáf, Deúél fia vezette.",
  "21": "Majd elindultak a kehátiak is, a szentély hordozói; a többiek már fölállították a hajlékot, mire ők megérkeztek.",
  "22": "Azután Efraim fiai táborának a hadijelvénye indult el a csapatok élén. Seregüket Elísámá, Ammíhúd fia vezette.",
  "23": "Manassé fiai törzsének a seregét Gamlíél, Pedácúr fia vezette.",
  "24": "Benjámin fiai törzsének a seregét Abídán, Gidóní fia vezette.",
  "25": "Majd Dán fiai táborának a hadijelvénye indult el a csapatok élén mint az egész tábor utóvédje. Seregüket Ahíezer, Ammísaddaj fia vezette.",
  "26": "Ásér fiai törzsének a seregét Pagíél, Okrán fia vezette.",
  "27": "Naftáli fiai törzsének a seregét Ahíra, Énán fia vezette.",
  "28": "Ez volt Izráel fiai táborbontásának a rendje seregeik szerint, valahányszor elindultak.",
  "29": "Mózes így szólt Hóbábhoz, a midjáni Reúélnak, Mózes apósának a fiához: Mi elindulunk arra a helyre, amelyről azt mondta az  Úr: Nektek adom azt. Gyere velünk, és mi jót teszünk veled, mert az  Úr jót ígért Izráelnek.",
  "30": "De ő így felelt neki: Nem megyek, inkább visszamegyek hazámba, a rokonságomhoz.",
  "31": "Mózes ezt mondta: Ne hagyj el bennünket, hiszen te tudod, hol lehet tábort ütnünk a pusztában. Te légy a vezetőnk!",
  "32": "Ha velünk jössz, akkor részesíteni fogunk mindabban a jóban, amit velünk tesz az  Úr.",
  "33": "Így indultak el az  Úr hegyétől háromnapi útra. A háromnapi úton az  Úr szövetségének ládája vonult előttük, hogy pihenőhelyet keressen nekik.",
  "34": "Az  Úr felhője volt felettük nappal, amikor elindultak a táborból.",
  "35": "Valahányszor elindult a láda, ezt mondta Mózes:  Kelj föl,  Uram! Szóródjanak szét ellenségeid,  gyűlölőid meneküljenek előled!",
  "36": "Amikor pedig megállt, ezt mondta:  Térj vissza,  Uram, Izráel ezreinek sokaságához!"
}