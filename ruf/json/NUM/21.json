{
  "1": "Amikor meghallotta a kánaáni Arád királya, aki a Délvidéken élt, hogy odaért Izráel az atárími úton, megtámadta Izráelt, és foglyokat ejtett közülük.",
  "2": "Ekkor fogadalmat tett Izráel az  Úrnak, és ezt mondta: Ha egyszer kezembe adod ezt a népet, mindenestül kiirtom városait.",
  "3": "Az  Úr meghallgatta Izráel szavát, kezébe adta ezeket a kánaániakat, és Izráel mindenestül kiirtotta őket és városaikat. Ezért nevezték el azt a helyet Hormának.",
  "4": "Majd elindultak a Hór-hegytől a Vörös-tenger felé, hogy megkerüljék Edóm országát. De útközben elfogyott a nép türelme,",
  "5": "és így beszélt a nép Isten és Mózes ellen: Miért hoztatok föl bennünket Egyiptomból? Azért, hogy meghaljunk a pusztában? Hiszen nincs kenyér és nincs víz, szívből utáljuk ezt a hitvány eledelt!",
  "6": "Ezért az  Úr mérges kígyókat küldött a népre, és azok megmarták a népet, úgyhogy sokan meghaltak Izráelből.",
  "7": "Ekkor odament a nép Mózeshez, és ezt mondta: Vétkeztünk, mert az  Úr ellen és ellened szóltunk. Imádkozz az  Úrhoz, hogy távolítsa el rólunk a kígyókat! És imádkozott Mózes a népért.",
  "8": "Az  Úr pedig ezt mondta Mózesnek: Készíts egy mérges kígyót, és tűzd föl egy póznára! Mindenki, akit megmart a kígyó, életben marad, ha arra föltekint.",
  "9": "Mózes tehát készített egy rézkígyót, és föltűzte egy póznára. Ha azután megmart valakit a kígyó, és föltekintett a rézkígyóra, életben maradt.",
  "10": "Azután elindultak Izráel fiai, és tábort ütöttek Óbótban.",
  "11": "Majd elindultak Óbótból, és tábort ütöttek Ijjé-Abárímban, abban a pusztában, amely Móábtól keletre van.",
  "12": "Onnan is továbbmentek, és tábort ütöttek a Zered-pataknál.",
  "13": "Onnan is továbbmentek, és tábort ütöttek az emóriak területén eredő Arnón túlsó partján, a pusztában, mert az Arnón Móáb határa Móáb és az emóriak között.",
  "14": "Ezért van szó az  Úr harcainak könyvében a Szúfában fekvő Váhébról, a völgyekről, az Arnónról,",
  "15": "a völgyek lejtőiről, amelyek Ár városa felé húzódnak, és Móáb határáig nyúlnak.",
  "16": "Onnan Beérbe mentek. Ott van az a kút, amelynél ezt mondta az  Úr Mózesnek: Gyűjtsd össze a népet, mert vizet adok neki.",
  "17": "Ekkor énekelte Izráel ezt a dalt:  Buzogj föl, kút, zengjétek dalát!",
  "18": "Kút, fejedelmek ásták,  nép vezérei vájták  kormánypálcájukkal, vezérbotjaikkal.A pusztából Mattánába mentek,",
  "19": "Mattánából Nahalíélba, Nahalíélból pedig Bámótba.",
  "20": "Bámótból abba a völgybe mentek, amely Móáb mezején van a Piszgá csúcsánál, mely a sivatagra néz.",
  "21": "Ekkor követeket küldött Izráel Szíhónhoz, az emóriak királyához ezzel az üzenettel:",
  "22": "Szeretnék átvonulni országodon! Nem térünk le sem szántóföldre, sem szőlőbe, kútvizet sem iszunk. A király útján megyünk, amíg átvonulunk területeden.",
  "23": "De Szíhón nem engedte meg Izráelnek, hogy átvonuljon a területén. Összegyűjtötte Szíhón egész hadinépét, kivonult Izráel ellen a pusztába, és Jahacba érve megütközött Izráellel.",
  "24": "De Izráel kardélre hányta őt, és birtokba vette az országát az Arnóntól a Jabbókig, az ammóniakig, mert meg volt erősítve az ammóniak határa.",
  "25": "Elfoglalta Izráel mindezeket a városokat, és beköltözött Izráel az emóriak összes városába: Hesbónba is, meg a hozzá tartozó falvakba.",
  "26": "Mert Hesbón Szíhónnak, az emóriak királyának a városa volt, aki hadat viselt Móáb előbbi királya ellen, és elfoglalta egész országát az Arnónig.",
  "27": "Ezért mondják a regélők:  Jöjjetek Hesbónba!  Épüljön és erősödjék Szíhón városa!",
  "28": "Mert tűz csapott ki Hesbónból,  láng Szíhón városából:  megemésztette Ár-Móábot,  az Arnón menti magaslatok urait.",
  "29": "Jaj neked, Móáb!  Elvesztél, Kemós népe!  Fiait földönfutókká tette,  leányait az emóri király,  Szíhón foglyaivá.",
  "30": "Lőttünk rájuk, és elpusztult Hesbón Díbónig,  elpusztítottuk Nófahig, egész Médebáig.",
  "31": "Ezután letelepedett Izráel az emóriak földjén.",
  "32": "Mózes kémeket küldött Jazérba, elfoglalták a hozzá tartozó falvakat, és kiűzték onnan az emóriakat.",
  "33": "Azután megfordultak, és Básán felé vonultak. De kivonult ellenük Óg, Básán királya egész hadinépével, hogy megütközzék velük Edreíben.",
  "34": "Akkor ezt mondta az  Úr Mózesnek: Ne félj tőle, mert kezedbe adom őt egész hadinépével és országával együtt! Úgy bánj el vele, ahogyan elbántál Szíhónnal, az emóriak királyával, aki Hesbónban lakott.",
  "35": "És úgy megverték őt fiaival és egész hadinépével együtt, hogy senki sem tudott elmenekülni közülük. Országát pedig birtokba vették."
}