{
  "1": "Amikor Józsué élemedett korú öregember lett, ezt mondta neki az  Úr: Te élemedett korú öregember lettél, pedig még igen sok terület maradt az országban, amit birtokba kell venni.",
  "2": "Ez maradt még hátra az országból: a filiszteusok egész területe és minden, ami a gesúriaké:",
  "3": "a Síhórtól, mely Egyiptomtól keletre folyik, észak felé a kánaániakhoz tartozó Ekrón határáig a filiszteusok öt városfejedelme: a gázai, az asdódi, az askelóni, a gáti és az ekróni, továbbá az avviak;",
  "4": "délen a kánaániak egész földje és a szidóni Meárá egészen Afékig, az emóriak határáig.",
  "5": "Azután a gebáliak földje és napkeleten az egész Libánon, a Hermón-hegység lábánál fekvő Baal-Gádtól egészen a Hamátba vezető útig;",
  "6": "a hegység egész lakossága a Libánontól Miszrefót-Majimig, az összes szidóni. Én magam űzöm ki őket Izráel fiai elől. Oszd csak ki sorsvetéssel Izráelnek örökségül, ahogyan megparancsoltam neked!",
  "7": "Most azért oszd fel ezt a földet örökségül a kilenc törzs és Manassé fél törzse között!",
  "8": "Ugyanakkor a rúbeniek és a gádiak is megkapták örökségüket, amelyet Mózes adott nekik keleten, a Jordánon túl. Úgy osztották fel, ahogyan Mózes, az  Úr szolgája adta nekik:",
  "9": "Aróértól fogva, amely az Arnón-patak partján van, a várost a patak középső folyásánál és az egész fennsíkot Médebától Díbónig,",
  "10": "meg az emóriak királyának, a Hesbónban uralkodó Szíhónnak összes városát az ammóniak határáig;",
  "11": "Gileádot meg a gesúriak és a maakátiak területét, az egész Hermón-hegységet és az egész Básánt Szalkáig;",
  "12": "Básánban Óg egész királyságát, aki Astárótban és Edreíben uralkodott. Ő maradt meg a refáiak utódai közül, akiket Mózes vert le, és vette el a birtokukat.",
  "13": "De Izráel fiai nem űzték ki a gesúriakat és a maakátiakat, ezért Gesúr és Maaká lakói ott élnek Izráel között még ma is.",
  "14": "Csak Lévi törzsének nem adott örökséget: ő Izráel Istenének, az  Úrnak tűzáldozatait kapta örökségül, ahogyan megígérte neki.",
  "15": "Rúben fiai törzsének Mózes adott örökséget nemzetségenként.",
  "16": "Övék lett a következő terület: Aróértól fogva, amely az Arnón-patak partján van, maga a város a patak középső folyásánál és az egész fennsík Médebáig,",
  "17": "Hesbón és a hozzá tartozó városok a fennsíkon, Díbón, Bámót-Baal és Bét-Baal-Meón,",
  "18": "Jahcá, Kedémót, és Méfaat,",
  "19": "Kirjátajim, Szibmá és Ceret-Hassahar a völgyből kiemelkedő hegyen,",
  "20": "továbbá Bét-Peór, a Piszgá dombvidéke és Bét-Hajjesímót.",
  "21": "A fennsík összes városa és az emóriak királyának, a Hesbónban uralkodó Szíhónnak egész királysága. Őt is megverte Mózes, meg Midján fejedelmeit: Evít és Rekemet, Cúrt és Húrt is meg Rebát, a Szíhónnak alárendelt vezéreket, akik az országban laktak.",
  "22": "Bálámot, Beór fiát, a jóst is fegyverrel ölték meg Izráel fiai azokkal együtt, akiket lemészároltak.",
  "23": "Rúben fiainak területét a Jordán határolta. Ez Rúben fiainak az öröksége nemzetségenként, ezek a városok a hozzájuk tartozó falvakkal együtt.",
  "24": "Gád törzsének, Gád fiainak is Mózes adott örökséget nemzetségenként.",
  "25": "Övék lett a következő terület: Jazér és Gileád összes városa és az ammóniak országának fele Aróérig, Rabbától keletre,",
  "26": "azután Hesbóntól Rámat-Hammicpéig és Betónímig meg Mahanajimtól Lódebár határáig.",
  "27": "A völgyben pedig Bét-Hárám, Bét-Nimrá, Szukkót és Cáfón, egy kicsinyke rész Hesbón királyának, Szíhónnak a királyságából, meg a Jordán és vidéke a Kinneret-tó végéig, keleten, a Jordánon túl.",
  "28": "Ez Gád fiainak az öröksége nemzetségenként, ezek a városok a hozzájuk tartozó falvakkal együtt.",
  "29": "Manassé törzse felének is Mózes adott örökséget. Ez jutott Manassé fiai törzse felének nemzetségenként:",
  "30": "az ő területük lett Mahanajimtól kezdve az egész Básán, Ógnak, Básán királyának az egész királysága és Jáír összes sátorfalva, amely Básánban van, összesen hatvan város,",
  "31": "továbbá Gileád fele és Astárót meg Edreí, Óg királyságának a városai Básánban. Ez jutott a Manassétól származó Mákír fiainak, Mákír fiai felének, nemzetségenként.",
  "32": "Ezeket a területeket Mózes osztotta ki örökségül Móáb síkságán, a Jordánon túl, Jerikótól keletre.",
  "33": "Lévi törzsének azonban nem adott Mózes örökséget. Maga az  Úr, Izráel Istene az ő örökségük, ahogyan megígérte nekik."
}