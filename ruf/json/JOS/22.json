{
  "1": "Akkor összehívatta Józsué a rúbenieket, gádiakat és Manassé törzse felét,",
  "2": "és ezt mondta nekik: Megtartottátok mindazt, amit Mózes, az  Úr szolgája nektek megparancsolt, és hallgattatok a szavamra, bármit is parancsoltam nektek.",
  "3": "Nem hagytátok el testvéreiteket e hosszú idő alatt mind a mai napig, hanem hűségesen megtartottátok azt a parancsolatot, amelyet az  Úr, a ti Istenetek elrendelt.",
  "4": "Most már nyugalmat adott Istenetek, az  Úr testvéreiteknek, ahogyan megígérte nekik. Azért most menjetek vissza sátraitokba, arra a földre, amelyet nektek adott birtokul Mózes, az  Úr szolgája a Jordánon túl.",
  "5": "De nagyon vigyázzatok! Tartsátok meg mindazt a parancsolatot és azt a törvényt, amelyet Mózes, az  Úr szolgája parancsolt meg nektek: Szeressétek az  Urat, a ti Isteneteket, és mindenben az ő útjain járjatok; tartsátok meg parancsolatait, ragaszkodjatok hozzá, és őt szolgáljátok teljes szívetekből és teljes lelketekből!",
  "6": "Azután megáldotta és elbocsátotta őket Józsué, ők pedig elmentek sátraikba.",
  "7": "Manassé törzse egyik felének Mózes adott örökséget Básánban. A másik felének pedig Józsué adott testvéreik között a Jordánon innen, a nyugati oldalon. Ezeket is elbocsátotta Józsué a sátraikba, és megáldotta őket.",
  "8": "Ezt mondta nekik: Térjetek vissza sátraitokba mindazzal, amit megszereztetek: igen sok jószággal, ezüsttel és arannyal, rézzel és vassal meg igen sok ruhával. De osszátok meg testvéreitekkel azt, amit az ellenségeitektől zsákmányoltatok!",
  "9": "Akkor megfordultak, és eltávoztak Rúben fiai, Gád fiai és Manassé törzsének fele Izráel fiaitól a Kánaán földjén levő Sílóból, elmentek Gileád földjére, arra a földre, amelyet birtokba vettek az  Úrnak Mózes által adott parancsa szerint.",
  "10": "Amikor Gelílótba értek, amely még Kánaán földjén, a Jordán mellett van, oltárt építettek ott, a Jordán mellett Rúben fiai, Gád fiai és Manassé törzsének a fele, egy feltűnően nagy oltárt.",
  "11": "Izráel fiai azonban meghallották, hogy oltárt építettek Rúben fiai, Gád fiai és a Manassé törzsének a fele Kánaán földjének a határán, a Jordán mellett, Gelílótnál, az izráeli oldalon.",
  "12": "Amikor ezt Izráel fiai meghallották, összegyűlt Izráel fiainak egész közössége Sílóban, hogy hadat indítsanak ellenük.",
  "13": "Ekkor Izráel fiai elküldték Rúben fiaihoz, Gád fiaihoz és Manassé törzsének a feléhez Gileád földjére Fineást, Eleázár pap fiát,",
  "14": "és vele együtt tíz fejedelmet; egy-egy fejedelmet Izráel valamennyi törzséből, egy-egy nagycsaládból. Mindegyikük a maga nagycsaládjának a feje volt Izráel nemzetségei között.",
  "15": "Amikor megérkeztek Rúben fiaihoz, Gád fiaihoz és Manassé törzsének feléhez Gileád földjére, így beszéltek hozzájuk:",
  "16": "Ezt üzeni az  Úr egész közössége: Micsoda hűtlenséget követtetek el Izráel Istene ellen, hogy máris elfordultatok az  Úrtól? Ti most az  Úr ellen lázadtatok azzal, hogy oltárt építettetek magatoknak!",
  "17": "Nem elég, hogy Peór miatt bűnbe estünk, amelyből még máig sem tisztultunk meg, és amely miatt csapás érte az  Úr közösségét?",
  "18": "Ti pedig máris elfordultatok az  Úrtól? Pedig ha ti ma fellázadtok az  Úr ellen, holnap ő Izráel egész közösségére fog haragudni.",
  "19": "Ha tisztátalan föld a ti birtokotok, jöjjetek át erre a földre, amely az  Úr birtoka: ahol az  Úr hajléka van, és legyen közöttünk a birtokotok. De az  Úr ellen ne lázadjatok fel, és ellenünk se lázadjatok azzal, hogy oltárt építetek magatoknak Istenünknek, az  Úrnak az oltárán kívül.",
  "20": "Amikor Ákán, Zerah fia hűtlenül bánt a kiirtásra rendelt dolgokkal, Izráel egész közösségére haragudott meg az  Úr. Pedig ő csak egyetlen ember volt! Nem kellett-e bűne miatt elpusztulnia?",
  "21": "Ekkor megszólaltak Rúben fiai, Gád fiai és Manassé törzsének a fele, és így szóltak Izráel nemzetségfőihez:",
  "22": "Tudja az  Úr, az erős Isten, az  Úr, az erős Isten, és tudja meg Izráel is, hogy lázadás vagy az  Úr elleni hűtlenség-e ez! Ha igen, úgy ne segítsen meg bennünket ezen a napon!",
  "23": "Maga az  Úr vizsgálja meg, hogy azért építettünk-e oltárt, hogy elforduljunk az  Úrtól, és égőáldozatot meg ételáldozatot készítsünk vagy békeáldozatot mutassunk be rajta!",
  "24": "Sőt inkább azért csináltuk ezt, mert attól tartunk, hogy holnap ezt mondják a ti fiaitok a mi fiainknak: Mit akartok ti az  Úrtól, Izráel Istenétől?",
  "25": "Hiszen a Jordánt határrá tette az  Úr köztünk és köztetek, Rúben fiai és Gád fiai; nincs nektek közötök az  Úrhoz! Így a ti fiaitok lesznek az okai annak, ha a mi fiaink nem félik majd az  Urat.",
  "26": "Azért ezt mondtuk: Fogjunk hozzá, és építsük meg ezt az oltárt, de nem égőáldozatra és nem véresáldozatra,",
  "27": "hanem hogy ez legyen a tanú köztünk és köztetek meg az utánunk következő nemzedékek között arra, hogy mi az  Urat akarjuk tisztelni az ő színe előtt bemutatott égőáldozatainkkal, véresáldozatainkkal és békeáldozatainkkal. Ne mondhassák holnap a ti fiaitok a mi fiainknak: Nincs nektek közötök az  Úrhoz!",
  "28": "Azt mondtuk tehát: Ha ezt mondják majd nekünk vagy az utódainknak, akkor azt fogjuk felelni: Nézzétek az  Úr oltárának a mását, amelyet atyáink készítettek, de nem égőáldozatra és nem véresáldozatra, hanem hogy ez legyen a tanú köztünk és köztetek.",
  "29": "Távol legyen tőlünk, hogy fellázadjunk az  Úr ellen, és elforduljunk ma az  Úrtól azzal, hogy égőáldozatra, ételáldozatra vagy véresáldozatra való oltárt építsünk Istenünknek, az  Úrnak az oltárán kívül, amely az ő hajléka előtt áll.",
  "30": "Amikor meghallotta Fineás pap és a közösség fejedelmei, Izráel nemzetségfői, akik vele voltak, azokat a szavakat, amelyeket Rúben fiai, Gád fiai és Manassé fiai mondtak, tetszett nekik.",
  "31": "Fineás, Eleázár pap fia ezért azt mondta Rúben fiainak, Gád fiainak és Manassé fiainak: Most már tudjuk, hogy köztünk van az  Úr, mert nem követtetek el ezzel hűtlenséget az  Úr ellen. Így hát megmentettétek Izráel fiait az  Úr kezétől!",
  "32": "Ezután Fineás, Eleázár pap fia és a fejedelmek visszatértek Rúben fiaitól és Gád fiaitól, Gileád földjéről Kánaán földjére Izráel fiaihoz, és jelentették nekik a dolgot.",
  "33": "Tetszett ez a dolog Izráel fiainak is, ezért áldották Istent Izráel fiai. Nem gondoltak többé arra, hogy hadat indítsanak ellenük, és elpusztítsák azt a földet, ahol Rúben fiai és Gád fiai laktak.",
  "34": "Az oltárt pedig így nevezték Rúben fiai és Gád fiai: Ez a tanú közöttünk, hogy az  Úr az Isten!"
}