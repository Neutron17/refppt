{
  "1": "Amikor meghallották ezt mindazok a királyok, akik a Jordánon túl a hegyvidéken, a Sefélá-alföldön és a Nagy-tenger egész partja mentén a Libánon felé laktak: a hettiták, az emóriak, a kánaániak, a perizziek, a hivviek és a jebúsziak,",
  "2": "szövetkeztek egymással, hogy együttesen harcoljanak Józsué és Izráel ellen.",
  "3": "Gibeón lakói azonban hallva, hogy mit tett Józsué Jerikóval és Aj városával,",
  "4": "a maguk részéről cselhez folyamodtak. Elindultak, és így szerelték föl magukat: elnyűtt zsákokat szereztek szamaraikra meg elnyűtt, megrepedezett és összekötözött borostömlőket,",
  "5": "a lábukra elnyűtt és foltozott sarukat, magukra pedig elnyűtt ruhát. Útravaló kenyerük is mind száraz és csupa morzsa volt.",
  "6": "Így mentek Józsuéhoz a táborba, Gilgálba, és ezt mondták neki meg az izráelieknek: Messze földről jöttünk. Kössetek most szövetséget velünk!",
  "7": "Az izráeliek azonban ezt mondták a hivvieknek: Hátha köztünk laktok, hogyan köthetnénk akkor veletek szövetséget?",
  "8": "Azok ezt mondták Józsuénak: Szolgáid vagyunk. Józsué azonban megkérdezte: Kik vagytok, és honnan jöttetek?",
  "9": "Azok ezt felelték neki: Egy nagyon távoli országból jöttek a te szolgáid Istenednek, az  Úrnak nevéért, mert hallottuk hírét és mindazt, amit Egyiptomban véghezvitt,",
  "10": "meg mindazt, amit az emóriak két királyával tett a Jordánon túl: Szíhónnal, Hesbón királyával és az astáróti Óggal, Básán királyával.",
  "11": "Ezért véneink és országunk lakói ezt mondták nekünk: Vegyetek magatokhoz útravalót, menjetek eléjük, és mondjátok nekik: Szolgáitok vagyunk, kössetek hát szövetséget velünk!",
  "12": "Itt a kenyerünk: még meleg volt, amikor otthon becsomagoltuk az útra, és elindultunk hozzátok, mostanra pedig száraz és csupa morzsa lett.",
  "13": "Ezek a borostömlők is újak voltak, amikor megtöltöttük, most pedig repedezettek. A ruhánk és a sarunk is elnyűtt a nagyon hosszú úton.",
  "14": "Ők kezükbe is vették ezeknek az útravalóját, de az  Úr akaratát nem kérdezték meg.",
  "15": "Józsué ráállt a békére, és szövetséget kötött velük azzal az ígérettel, hogy életben hagyja őket. A közösség fejedelmei pedig megesküdtek erre.",
  "16": "Három nappal azután, hogy szövetséget kötöttek velük, meghallották, hogy a közelből valók, sőt közöttük laknak.",
  "17": "Útnak indultak ezért Izráel fiai, és harmadnapra elérkeztek azok városaihoz. Ezek voltak a városaik: Gibeón, Kefírá, Beérót és Kirjat-Jeárím.",
  "18": "De nem koncolták fel őket Izráel fiai, mert a közösség fejedelmei megesküdtek nekik az  Úrra, Izráel Istenére. Emiatt zúgolódni kezdett az egész közösség a fejedelmek ellen.",
  "19": "De a fejedelmek mind azt mondták az egész közösségnek: Megesküdtünk nekik az  Úrra, Izráel Istenére, nem bánthatjuk tehát őket.",
  "20": "Ezt tegyük hát velük: hagyjuk életben őket, és akkor nem ér bennünket az  Úr haragja amiatt az eskü miatt, amelyet nekik tettünk.",
  "21": "Majd azt mondták a fejedelmek: Maradjanak életben, de legyenek favágói és vízhordói az egész közösségnek! Így határoztak tehát róluk a fejedelmek.",
  "22": "Józsué pedig hívatta őket, és így beszélt hozzájuk: Miért szedtetek rá bennünket? Azt mondtátok: Nagyon messziről érkeztünk. Pedig közöttünk laktok.",
  "23": "Legyetek azért átkozottak! Ne fogyjanak ki közületek a szolgák, Istenem házának favágói és vízhordói!",
  "24": "Azok ezt felelték Józsuénak: Mivel tudomásukra jutott a te szolgáidnak, hogy Istenetek, az  Úr megparancsolta Mózesnek, az ő szolgájának, hogy adja nektek az egész országot, és pusztítsa ki előletek az ország minden lakóját, nagyon féltettük tőletek az életünket, ezért tettük ezt.",
  "25": "Most már a kezedben vagyunk, bánj velünk úgy, ahogyan jónak és helyesnek látod!",
  "26": "Józsué pedig ezt tette velük: Megmentette őket Izráel fiainak a kezéből, és így nem gyilkolták le őket,",
  "27": "de elrendelte Józsué azon a napon, hogy a közösségnek, valamint az  Úr oltárának a favágói és vízhordói legyenek azon a helyen, amelyet majd kiválaszt az  Úr. Így van ez ma is."
}