{
  "1": "Jézus Szentlélekkel telve visszatért a Jordántól, és a Lélek indítására a pusztában tartózkodott",
  "2": "negyven napon át, miközben kísértette az ördög. Nem evett semmit azokban a napokban, de azok elmúltával megéhezett.",
  "3": "Az ördög pedig így szólt hozzá: Ha Isten Fia vagy, mondd ennek a kőnek, hogy változzék kenyérré.",
  "4": "Jézus így válaszolt neki: Meg van írva, hogy „nem csak kenyérrel él az ember”.",
  "5": "Ezután felvitte őt az ördög, megmutatta neki a földkerekség minden országát egy szempillantás alatt,",
  "6": "és ezt mondta neki: Neked adom mindezt a hatalmat és dicsőséget, mert nekem adatott, és annak adom, akinek akarom.",
  "7": "Ha tehát leborulsz előttem, tied lesz mindez.",
  "8": "Jézus így válaszolt neki: Meg van írva: „Az Urat, a te Istenedet imádd, és csak neki szolgálj.”",
  "9": "Ezután elvitte őt az ördög Jeruzsálembe, a templom párkányára állította, és ezt mondta neki: Ha Isten Fia vagy, vesd le innen magad,",
  "10": "mert meg van írva: „Megparancsolja angyalainak, hogy őrizzenek téged,",
  "11": "és kézen fogva vezetnek téged, hogy meg ne üsd lábadat a kőben.”",
  "12": "Jézus így válaszolt neki: Megmondatott: „Ne kísértsd az Urat, a te Istenedet.”",
  "13": "Amikor mindezek a kísértések véget értek, eltávozott tőle az ördög egy időre.",
  "14": "Jézus a Lélek erejével visszatért Galileába, és elterjedt a híre az egész környéken.",
  "15": "Tanított a zsinagógáikban, és dicsőítette mindenki.",
  "16": "Amikor Názáretbe ment, ahol felnevelkedett, szokása szerint bement szombaton a zsinagógába, és felállt, hogy felolvasson.",
  "17": "Odanyújtották neki Ézsaiás próféta könyvét, ő pedig kinyitotta a könyvtekercset, és megkereste azt a helyet, ahol ez van megírva:",
  "18": "„Az Úrnak Lelke van énrajtam, mert felkent engem, hogy evangéliumot hirdessek a szegényeknek; azért küldött el, hogy a szabadulást hirdessem a foglyoknak, és a vakoknak szemük megnyílását; hogy szabadon bocsássam a megkínzottakat,",
  "19": "és hirdessem az Úr kedves esztendejét.”",
  "20": "Ekkor összegöngyölítve a könyvtekercset, átadta a szolgának, és leült. A zsinagógában mindenkinek a tekintete rajta függött;",
  "21": "ő pedig így kezdett beszélni hozzájuk: Ma teljesedett be ez az írás a fületek hallatára.",
  "22": "Mindnyájan egyetértettek vele, majd elcsodálkoztak azon, hogy a kegyelem igéit hirdeti, és azt kérdezgették: Nem József fia ez?",
  "23": "Ő pedig így szólt hozzájuk: Biztosan azt a közmondást mondjátok rám: Orvos, gyógyítsd meg magadat! Amiről hallottuk, hogy megtörtént Kapernaumban, tedd meg itt is, a saját hazádban!",
  "24": "Majd így folytatta: Bizony mondom nektek, hogy egyetlen próféta sem kedves a maga hazájában.",
  "25": "Igazán mondom nektek, hogy sok özvegyasszony élt Izráelben Illés napjaiban, amikor bezárult az ég három esztendőre és hat hónapra, úgyhogy nagy éhínség lett azon az egész vidéken,",
  "26": "de egyikükhöz sem küldetett Illés, csak a Szidónhoz tartozó Sareptába egy özvegyasszonyhoz.",
  "27": "És sok leprás volt Izráelben Elizeus próféta idejében, de egyikük sem tisztult meg, csak a szír Naamán.",
  "28": "Amikor ezt hallották, a zsinagógában mindenki megtelt haraggal,",
  "29": "felkeltek, kiűzték őt a városból, és elvitték annak a hegynek a szakadékáig, amelyen városuk épült, hogy letaszítsák;",
  "30": "ő azonban átment közöttük, és eltávozott.",
  "31": "Jézus lement Kapernaumba, Galilea egyik városába, és tanította őket szombaton;",
  "32": "ők pedig álmélkodtak tanításán, mert szavának hatalma volt.",
  "33": "A zsinagógában volt egy tisztátalan, ördögi lélektől megszállott ember, aki hangosan felkiáltott:",
  "34": "Ah! Mi közünk hozzád, názáreti Jézus? Azért jöttél, hogy elpusztíts minket? Tudom, ki vagy, az Isten Szentje!",
  "35": "Jézus azonban ráparancsolt: Némulj el, és menj ki belőle! Erre az ördög odavetette az embert közéjük, kiment belőle, de semmi kárt nem tett benne.",
  "36": "Rémület fogta el mindnyájukat, és így szóltak egymáshoz: Miféle beszéd ez, hogy hatalommal és erővel parancsol a tisztátalan lelkeknek, és azok kimennek?!",
  "37": "És elterjedt a híre mindenütt a környéken.",
  "38": "A zsinagógából eltávozva elment Simon házába. Simon anyósát pedig magas láz gyötörte, és kérték Jézust, hogy segítsen rajta.",
  "39": "Jézus ekkor fölé hajolva ráparancsolt a lázra, mire az elhagyta az asszonyt. Ő pedig azonnal felkelt, és szolgált nekik.",
  "40": "Napnyugtakor mindenki hozzávitte a különféle bajokban szenvedő betegét; ő pedig mindegyikükre rátette a kezét, és meggyógyította őket.",
  "41": "Sok emberből ördögök is kimentek, és ezt kiáltozták: Te vagy az Isten Fia! De rájuk parancsolt, és nem engedte őket beszélni, mert tudták, hogy ő a Krisztus.",
  "42": "Napkeltekor pedig elindult, és kiment egy lakatlan helyre. De a sokaság megkereste őt, odamentek hozzá, és marasztalták, hogy ne menjen el tőlük.",
  "43": "Ő azonban ezt mondta nekik: Más városokban is hirdetnem kell az Isten országának evangéliumát, mert ezért küldettem.",
  "44": "És hirdette az igét Júdea zsinagógáiban."
}