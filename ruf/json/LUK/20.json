{
  "1": "Történt az egyik napon, amikor a templomban tanította a népet, és hirdette az evangéliumot, hogy odaléptek a főpapok és az írástudók a vénekkel együtt,",
  "2": "és megkérdezték tőle: Mondd meg nekünk, milyen hatalommal cselekszed ezeket, vagy ki adta neked ezt a hatalmat?",
  "3": "Ő pedig így válaszolt nekik: Én is kérdezek tőletek valamit, mondjátok meg nekem:",
  "4": "Vajon János keresztsége mennyből való volt-e vagy emberektől?",
  "5": "Ők pedig így tanakodtak egymás között: Ha azt mondjuk, mennyből, azt fogja mondani: Akkor miért nem hittetek neki?",
  "6": "Ha pedig azt mondjuk, emberektől, az egész nép megkövez minket, mert meg van győződve arról, hogy János próféta volt.",
  "7": "Ezért azt felelték neki, hogy nem tudják, honnan való.",
  "8": "Erre Jézus így szólt hozzájuk: Én sem mondom meg nektek, milyen hatalommal cselekszem ezeket.",
  "9": "Azután ezt a példázatot mondta a népnek: Egy ember szőlőt ültetett, és munkásoknak adta bérbe, majd hosszú időre idegenbe távozott.",
  "10": "És amikor eljött az ideje, elküldött a munkásokhoz egy szolgát, hogy adják oda neki a részét a szőlő terméséből. De a munkások megverték, és üres kézzel küldték el.",
  "11": "Azután egy másik szolgát küldött, de azt is megverték, megalázták, és üres kézzel küldték vissza.",
  "12": "Majd egy harmadikat is küldött, de ezt is megsebesítették és kidobták.",
  "13": "Akkor így szólt a szőlő gazdája: Mit tegyek? Elküldöm szeretett fiamat, őt talán meg fogják becsülni.",
  "14": "De mikor meglátták őt a munkások, így tanakodtak egymás között: Ez az örökös! Öljük meg őt, hogy mienk legyen az örökség!",
  "15": "És kidobták a szőlőből, majd megölték. Vajon mit fog velük tenni a szőlő ura?",
  "16": "Eljön, és elpusztítja ezeket a munkásokat, a szőlőt pedig másoknak adja. Amikor ezt hallották, így szóltak: Ez nem történhet meg!",
  "17": "Ő azonban rájuk nézett, és ezt mondta: Akkor mit jelent az Írásnak ez a szava: „A kő, amelyet az építők megvetettek, az lett a sarokkő”?",
  "18": "Aki erre a kőre esik, összezúzódik, akire pedig ez a kő ráesik, szétmorzsolja azt.",
  "19": "Az írástudók és főpapok már abban az órában el akarták őt fogni, de féltek a néptől, mert megértették, hogy róluk mondta ezt a példázatot.",
  "20": "Ezután szemmel tartották őt, és kémeket küldtek utána. Azok igazaknak tettették magukat, hogy Jézust egy kérdéssel tőrbe csalják, és átadhassák a hatóságnak és a helytartói hatalomnak.",
  "21": "Ezek megkérdezték tőle: Mester, tudjuk, hogy helyesen szólsz és tanítasz, és nem vagy személyválogató, hanem az igazsághoz ragaszkodva tanítod az Isten útját.",
  "22": "Szabad-e a császárnak adót fizetnünk, vagy nem?",
  "23": "Ő azonban felismerte álnokságukat, és így szólt hozzájuk:",
  "24": "Mutassatok nekem egy dénárt! Kinek a képe és felirata van rajta? Ők ezt felelték: A császáré.",
  "25": "Ő pedig így válaszolt nekik: Adjátok meg a császárnak, ami a császáré, és Istennek, ami Istené!",
  "26": "Így tehát nem tudták tőrbe csalni a nép előtt, hanem elcsodálkoztak válaszán, és elhallgattak.",
  "27": "Azután odamentek hozzá néhányan a szadduceusok közül, akik tagadják, hogy van feltámadás, és ezt kérdezték tőle:",
  "28": "Mester, Mózes elrendelte nekünk, hogy ha valakinek meghal a testvére, akinek volt felesége, de gyermeke nem, akkor annak a testvére vegye el az asszonyt, és támasszon utódot az ő testvérének.",
  "29": "Volt hét testvér. Az első megnősült, de meghalt gyermektelenül.",
  "30": "Ekkor a második vette el az asszonyt,",
  "31": "aztán a harmadik, majd sorban mind a hét, de mind úgy haltak meg, hogy nem hagytak maguk után gyermeket.",
  "32": "Végül meghalt az asszony is.",
  "33": "Ez az asszony melyikük felesége lesz a feltámadáskor, hiszen mind a hétnek a felesége volt?",
  "34": "Jézus így válaszolt nekik: E világ fiai házasodnak és férjhez mennek,",
  "35": "de akik méltónak ítéltetnek ama eljövendő világra, hogy részük legyen a halottak közül való feltámadásban, azok nem házasodnak majd, és férjhez sem mennek.",
  "36": "Sőt meg sem halhatnak többé, mert az angyalokhoz lesznek hasonlók, és Isten fiaivá lesznek, mivel feltámadnak a halálból.",
  "37": "Arra pedig, hogy a halottak feltámadnak, már Mózes is rámutatott a csipkebokorról szóló részben, amikor az Urat Ábrahám Istenének, Izsák Istenének és Jákób Istenének mondta.",
  "38": "Isten pedig nem a holtak Istene, hanem az élőké. Mert az ő számára mindenki él.",
  "39": "Néhány írástudó ekkor így szólt: Mester, jól mondtad.",
  "40": "És többé semmit sem mertek kérdezni tőle.",
  "41": "Ő azonban megkérdezte tőlük: Hogyan mondhatják azt, hogy a Krisztus Dávid Fia?",
  "42": "Hiszen maga Dávid mondja a Zsoltárok könyvében: „Így szólt az Úr az én Uramhoz: Ülj a jobb kezem felől,",
  "43": "amíg ellenségeidet lábad zsámolyává nem teszem.”",
  "44": "Ha tehát Dávid Urának szólítja őt, hogyan lehet akkor a Fia?",
  "45": "Miközben pedig az egész nép hallgatta őt, így szólt a tanítványaihoz:",
  "46": "Óvakodjatok az írástudóktól, akik szeretnek hosszú köntösben járni, és szívesen veszik a köszöntéseket a tereken, szeretnek a zsinagógákban a főhelyeken ülni és a lakomákon az asztalfőn,",
  "47": "akik felemésztik az özvegyek házát, és színlelésből hosszan imádkoznak. Ezekre vár a legsúlyosabb ítélet."
}