{
  "1": "Közeledett már a kovásztalan kenyerek ünnepe, amelyet páskának neveztek.",
  "2": "A főpapok és az írástudók keresték a módját, hogyan öljék meg Jézust. Féltek ugyanis a néptől.",
  "3": "A Sátán pedig bement Júdásba, akit Iskáriótesnek neveztek, és egyike volt a tizenkettőnek.",
  "4": "Elment, és megbeszélte a főpapokkal és a templomőrség vezetőivel, hogyan adja őt a kezükre.",
  "5": "Azok megörültek, és megígérték, hogy pénzt adnak neki.",
  "6": "Ő elfogadta az egyezséget, és kedvező alkalmat keresett arra, hogy a kezükre adhassa őt, amikor nincs jelen a sokaság.",
  "7": "Elérkezett a kovásztalan kenyerek napja, amikor fel kellett áldozni a páskabárányt.",
  "8": "Jézus elküldte Pétert és Jánost ezt mondva: Menjetek el, és készítsétek el nekünk a páskavacsorát, hogy megehessük.",
  "9": "Ők pedig ezt kérdezték tőle: Mi a kívánságod, hol készítsük el?",
  "10": "Ő így válaszolt: Amikor beértek a városba, szembejön veletek egy ember, aki egy korsó vizet visz, kövessétek őt abba a házba, ahova bemegy,",
  "11": "és mondjátok meg a ház gazdájának: A Mester ezt üzeni neked: hol van a szállás, ahol tanítványaimmal együtt megehetem a páskavacsorát?",
  "12": "Ő majd mutat nektek egy nagy, berendezett emeleti termet: ott készítsétek el!",
  "13": "Akkor elmentek, és mindent úgy találtak, amint előre megmondta nekik; és elkészítették a páskavacsorát.",
  "14": "Amikor eljött az óra, asztalhoz telepedett az apostolokkal együtt,",
  "15": "és ezt mondta nekik: Vágyva vágytam arra, hogy szenvedésem előtt megegyem veletek ezt a páskavacsorát.",
  "16": "Mert mondom nektek, hogy többé nem eszem ebből a páskavacsorából, amíg csak be nem teljesedik az Isten országában.",
  "17": "Azután vette a poharat, hálát adott, és ezt mondta: Vegyétek, és osszátok el magatok között!",
  "18": "Mert mondom nektek, hogy nem iszom mostantól fogva a szőlőtő terméséből, amíg el nem jön az Isten országa.",
  "19": "És vette a kenyeret, hálát adott, megtörte, és e szavakkal adta nekik: Ez az én testem, amely tiérettetek adatik: ezt cselekedjétek az én emlékezetemre!",
  "20": "Hasonlóképpen vette a poharat is, miután megvacsoráztak, és ezt mondta: E pohár az új szövetség az én vérem által, amely tiérettetek ontatik ki.",
  "21": "De íme, annak a keze, aki elárul engem, az enyémmel együtt van az asztalon.",
  "22": "Mert az Emberfia elmegy ugyan, amint elrendeltetett, de jaj annak az embernek, aki elárulja őt.",
  "23": "Azok pedig kérdezgetni kezdték egymástól, hogy ki lehet az közülük, aki ezt meg fogja tenni.",
  "24": "Versengés is támadt közöttük, hogy melyikük a legnagyobb.",
  "25": "Ő így felelt nekik: A királyok uralkodnak népeiken, és akik hatalmuk alá hajtják őket, jótevőknek hívatják magukat.",
  "26": "Ti azonban ne így cselekedjetek, hanem aki a legnagyobb közöttetek, olyan legyen, mint a legkisebb, és aki vezet, olyan legyen, mint aki szolgál.",
  "27": "Mert ki a nagyobb? Az, aki asztalnál ül, vagy aki szolgál? Ugye az, aki asztalnál ül? Én pedig olyan vagyok közöttetek, mint aki szolgál.",
  "28": "Ti vagytok azok, akik megmaradtatok velem kísértéseimben,",
  "29": "és én örökségül adom nektek az országot, ahogyan az én Atyám is nekem adta azt;",
  "30": "hogy egyetek és igyatok az én asztalomnál az én országomban, és trónszékekbe ülve ítéljétek Izráel tizenkét törzsét.",
  "31": "Simon, Simon, íme, a Sátán kikért titeket, hogy megrostáljon, mint a búzát,",
  "32": "de én könyörögtem érted, hogy el ne fogyatkozzék a hited: azért, ha majd megtérsz, erősítsd a testvéreidet!",
  "33": "Ő így válaszolt: Uram, kész vagyok veled menni akár a börtönbe, akár a halálba is!",
  "34": "Jézus azonban ezt felelte: Mondom neked, Péter: nem szólal meg a kakas ma, amíg háromszor meg nem tagadod, hogy ismersz engem.",
  "35": "Azután ezt kérdezte tőlük: Amikor kiküldtelek titeket erszény, tarisznya és saru nélkül, volt-e hiányotok valamiben? Semmiben – válaszolták.",
  "36": "Majd ezt mondta nekik: Most azonban, akinek van erszénye, vegye elő, ugyanúgy a tarisznyát is; és akinek nincs kardja, adja el felsőruháját, és vegyen.",
  "37": "Mert mondom nektek, hogy be kell teljesednie rajtam annak, ami meg van írva: „És a bűnösök közé sorolták.” Mert ami felőlem megíratott, az most beteljesedik.",
  "38": "Erre így szóltak: Uram, íme, van itt két kard. Ő pedig azt felelte: Elég!",
  "39": "Ezután eltávozott onnan, és szokása szerint az Olajfák hegyére ment. Követték a tanítványai is.",
  "40": "Mikor pedig odaért, így szólt hozzájuk: Imádkozzatok, hogy kísértésbe ne essetek!",
  "41": "Azután eltávolodott tőlük mintegy kőhajításnyira, és térdre borulva így imádkozott:",
  "42": "Atyám, ha akarod, vedd el tőlem ezt a poharat; mindazáltal ne az én akaratom legyen meg, hanem a tied.",
  "43": "Ekkor angyal jelent meg neki a mennyből, hogy erősítse őt.",
  "44": "Halálos gyötrődésében még kitartóbban imádkozott, és verejtéke olyan volt, mint a földre hulló nagy vércseppek.",
  "45": "Amikor az imádkozás után felkelt, odament tanítványaihoz, és látta, hogy a szomorúságtól kimerülve alszanak.",
  "46": "Ekkor így szólt hozzájuk: Miért alusztok? Keljetek fel, és imádkozzatok, hogy kísértésbe ne essetek!",
  "47": "Miközben ezeket mondta, íme, sokaság közeledett. Júdás jött elöl, a tizenkettő egyike, és Jézushoz lépett, hogy megcsókolja.",
  "48": "Jézus így szólt hozzá: Júdás, csókkal árulod el az Emberfiát?",
  "49": "Amikor a körülötte levők látták, hogy mi készül, megkérdezték: Uram, odavágjunk a karddal?",
  "50": "Egyikük oda is csapott a főpap szolgájára, és levágta a jobb fülét.",
  "51": "Jézus azonban megszólalt, és ezt mondta nekik: Hagyjátok abba! És megérintve a fülét, meggyógyította őt.",
  "52": "Majd ezt mondta az ellene kivonuló főpapoknak, a templomőrség vezetőinek és a véneknek: Úgy vonultok ki ellenem kardokkal és botokkal, mint valami rabló ellen.",
  "53": "Mindennap veletek voltam a templomban, mégsem emeltetek rám kezet. De ez a ti órátok és a sötétség hatalmának ideje.",
  "54": "Miután pedig elfogták őt, elvitték és bekísérték a főpap házába. Péter pedig távolról követte.",
  "55": "Mikor az udvar közepén tüzet raktak, és körülülték, Péter is leült közéjük.",
  "56": "Amint ott ült a tűz világánál, meglátta őt egy szolgáló, szemügyre vette, és így szólt: Ez is vele volt.",
  "57": "Ő azonban letagadta, ezt mondva: Asszony, nem ismerem őt!",
  "58": "Röviddel ezután más látta meg, és ezt mondta: Te is közülük való vagy! De Péter így válaszolt: Ember, nem vagyok!",
  "59": "Körülbelül egy óra múlva másvalaki is bizonygatta: De bizony, ez is vele volt, hiszen ő is Galileából való.",
  "60": "Péter azonban ismét tagadta: Ember, nem tudom, mit beszélsz. És amikor ezt mondta, egyszerre megszólalt a kakas.",
  "61": "Ekkor megfordult az Úr, és rátekintett Péterre. Péter pedig visszaemlékezett az Úr szavára, amikor azt mondta neki: Ma, mielőtt megszólal a kakas, háromszor tagadsz meg engem.",
  "62": "Azután kiment, és keserves sírásra fakadt.",
  "63": "Azok a férfiak, akik őrizték Jézust, gúnyolták, és verték őt,",
  "64": "majd eltakarták a szemét, és ezt kérdezték: Ki ütött meg téged? Prófétáld meg!",
  "65": "És sok más szidalmat is szórtak rá.",
  "66": "Amint megvirradt, összegyűlt a nép véneinek tanácsa, a főpapok és az írástudók. Jézust a nagytanács elé vezették,",
  "67": "és felszólították: Ha te vagy a Krisztus, mondd meg nekünk! Ő pedig így válaszolt: Ha megmondom nektek, nem hiszitek,",
  "68": "ha pedig én kérdezlek titeket, nem feleltek.",
  "69": "De mostantól fogva ott ül majd az Emberfia a mindenható Isten jobbján.",
  "70": "Erre mind azt kérdezték: Akkor hát te vagy az Isten Fia? Ti mondjátok, hogy én vagyok – felelte nekik.",
  "71": "Azok pedig így szóltak: Mi szükségünk van még tanúvallomásra? Hiszen magunk hallottuk a saját szájából."
}