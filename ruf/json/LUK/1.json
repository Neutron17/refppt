{
  "1": "Miután sokan vállalkoztak már arra, hogy írásba foglalják a közöttünk beteljesedett eseményeket úgy,",
  "2": "amint ránk hagyták azok, akik kezdettől fogva szemtanúi és szolgái voltak az igének:",
  "3": "magam is jónak láttam, hogy miután elejétől kezdve mindennek pontosan utánajártam, szép rendben megírjam neked, nagyra becsült Teofilosz,",
  "4": "hogy meggyőződhess annak a megbízhatóságáról, amire tanítottak.",
  "5": "Heródesnek, Júdea királyának idejében élt egy pap, név szerint Zakariás, Abijjá rendjéből; a felesége, Erzsébet Áron leányai közül való volt.",
  "6": "Igazak voltak mindketten Isten előtt, és feddhetetlenül éltek az Úr minden parancsolata és rendelése szerint.",
  "7": "Nem volt gyermekük, mert Erzsébet meddő volt, és már mindketten idősek voltak.",
  "8": "Történt pedig egyszer, hogy amikor rendjének beosztása szerint papi szolgálatát végezte Isten előtt,",
  "9": "a papi szolgálat szokott módja szerint, sorsolással őt jelölték ki arra, hogy bemenjen az Úr templomába, és bemutassa az illatáldozatot.",
  "10": "Az egész nép pedig kint imádkozott az illatáldozat órájában.",
  "11": "Ekkor megjelent neki az Úr angyala, és megállt az illatáldozati oltár mellett jobb felől.",
  "12": "Amikor Zakariás meglátta, megrettent, és félelem szállta meg.",
  "13": "De az angyal így szólt hozzá: Ne félj, Zakariás, meghallgatásra talált a te könyörgésed: feleséged, Erzsébet fiút szül neked, akit nevezz Jánosnak.",
  "14": "Örömöd lesz ő és vigasságod, és sokan örülnek majd az ő születésének,",
  "15": "mert nagy lesz ő az Úr előtt, bort és részegítő italt nem iszik, és már anyja méhétől fogva betelik Szentlélekkel,",
  "16": "Izráel fiai közül sokakat visszatérít majd az Úrhoz, az ő Istenükhöz,",
  "17": "és őelőtte jár Illés lelkével és erejével, hogy az atyák szívét a gyermekekhez térítse, és az engedetleneket az igazak lelkületére, hogy felkészült népet állítson az Úr elé.",
  "18": "Zakariás így szólt az angyalhoz: Miből tudom meg ezt? Hiszen én már öreg vagyok, és a feleségem is igen idős.",
  "19": "Az angyal pedig így válaszolt: Én Gábriel vagyok, aki az Isten színe előtt állok. Elküldött engem, hogy beszéljek veled, és meghozzam neked ezt az örömhírt.",
  "20": "De íme, most megnémulsz, és nem tudsz megszólalni egészen addig, amíg ezek végbe nem mennek, mert nem hittél szavaimnak, amelyek be fognak teljesedni a maguk idejében.",
  "21": "A nép várta Zakariást, és csodálkozott, hogy olyan sokáig marad a templomban.",
  "22": "Amikor mégis kijött, nem tudott hozzájuk szólni, és megértették, hogy látomást látott a templomban. Ő pedig csak integetett nekik, de néma maradt.",
  "23": "Amikor leteltek papi szolgálatának napjai, hazament.",
  "24": "E napok után fogant felesége, Erzsébet, és öt hónapon át nem mutatkozott. Ezt mondta:",
  "25": "Így tett velem az Úr azokban a napokban, amikor gondja volt arra, hogy elvegye gyalázatomat az emberek előtt.",
  "26": "A hatodik hónapban pedig Isten elküldte Gábriel angyalt Galilea egyik városába, Názáretbe",
  "27": "egy szűzhöz, aki a Dávid házából származó József jegyese volt. A szűznek pedig Mária volt a neve.",
  "28": "És hozzálépve így szólt az angyal: Üdvöz légy, kegyelembe fogadott, az Úr veled van!",
  "29": "Mária megdöbbent e szavakra, és fontolgatta, mit jelenthet ez a köszöntés.",
  "30": "Az angyal ezt mondta neki: Ne félj, Mária, mert kegyelmet találtál Istennél!",
  "31": "Íme, fogansz méhedben, és fiút szülsz, akit nevezz Jézusnak.",
  "32": "Nagy lesz ő, és a Magasságos Fiának nevezik majd; az Úr Isten neki adja atyjának, Dávidnak a trónját,",
  "33": "ő pedig uralkodik a Jákób házán örökké, és uralkodásának nem lesz vége.",
  "34": "Mária megkérdezte az angyalt: Hogyan lehetséges ez, mivel én férfit nem ismerek?",
  "35": "Az angyal így válaszolt neki: A Szentlélek száll reád, és a Magasságos ereje árnyékoz be téged, ezért a születendőt is Szentnek nevezik majd, Isten Fiának.",
  "36": "Íme, Erzsébet, a te rokonod is fiút fogant öregségére, és már a hatodik hónapjában van az, akit meddőnek mondanak,",
  "37": "mert Istennek semmi sem lehetetlen.",
  "38": "Mária ezt mondta: Íme, az Úr szolgálóleánya: történjék velem a te beszéded szerint! És eltávozott tőle az angyal.",
  "39": "Azokban a napokban útra kelt Mária, és sietve elment a hegyvidékre, Júda egyik városába.",
  "40": "Bement Zakariás házába, és köszöntötte Erzsébetet.",
  "41": "Amikor Erzsébet meghallotta Mária köszöntését, megmozdult a magzat a méhében. Betelt Erzsébet Szentlélekkel,",
  "42": "és hangos szóval kiáltotta: Áldott vagy te az asszonyok között, és áldott a te méhed gyümölcse!",
  "43": "Hogyan lehetséges, hogy az én Uram anyja jön el énhozzám?",
  "44": "Mert íme, amint meghallottam köszöntésed, ujjongva mozdult meg méhemben a magzat.",
  "45": "Boldog, aki elhitte, hogy beteljesedik mindaz, amit az Úr mondott neki.",
  "46": "Mária pedig ezt mondta: Magasztalja lelkem az Urat,",
  "47": "és ujjong az én lelkem megtartó Istenemben,",
  "48": "mert rátekintett szolgálóleányának megalázott voltára: és íme, mostantól fogva boldognak mond engem minden nemzedék,",
  "49": "mert nagy dolgokat tett velem a Hatalmas, és szent az ő neve,",
  "50": "irgalma megmarad nemzedékről nemzedékre az őt félőkön.",
  "51": "Hatalmas dolgot cselekedett karjával, szétszórta a szívük szándékában felfuvalkodottakat.",
  "52": "Hatalmasokat döntött le trónjukról, és megalázottakat emelt fel;",
  "53": "éhezőket látott el javakkal, és bővelkedőket küldött el üres kézzel.",
  "54": "Felkarolta szolgáját, Izráelt, hogy megemlékezzék irgalmáról,",
  "55": "amint kijelentette atyáinknak, Ábrahámnak és az ő utódjának mindörökké.",
  "56": "Mária Erzsébettel maradt mintegy három hónapig, azután visszatért otthonába.",
  "57": "Amikor pedig eljött Erzsébet szülésének ideje, fiút szült.",
  "58": "Meghallották a szomszédai és a rokonai, hogy milyen nagy irgalmat tanúsított iránta az Úr, és vele együtt örültek.",
  "59": "A nyolcadik napon eljöttek körülmetélni a gyermeket, és apja nevéről Zakariásnak akarták nevezni.",
  "60": "Anyja azonban megszólalt, és ezt mondta: Nem, hanem János legyen a neve.",
  "61": "De ezt mondták neki: Senki sincs a rokonságodban, akit így hívnának.",
  "62": "Ekkor intettek az apjának, hogy milyen nevet akar neki adni.",
  "63": "Ő pedig egy írótáblát kért, és ezt írta rá: János a neve. Mindnyájan elcsodálkoztak.",
  "64": "És azonnal megnyílt Zakariás szája, megoldódott a nyelve, beszélni kezdett, és áldotta az Istent.",
  "65": "Valamennyi szomszédját félelem szállta meg, és Júdea egész hegyvidékén beszéltek minderről.",
  "66": "Akik meghallották, szívükbe vésték, és így szóltak: Vajon mi lesz ebből a gyermekből? Az Úr keze pedig valóban vele volt.",
  "67": "Apja, Zakariás, betelt Szentlélekkel, és így prófétált:",
  "68": "Áldott az Úr, Izráel Istene, hogy meglátogatta és megváltotta az ő népét.",
  "69": "Erős szabadítót támasztott nekünk szolgájának, Dávidnak házából,",
  "70": "amint kijelentette azt szent prófétái által örök időktől fogva,",
  "71": "hogy megszabadítson ellenségeinktől, és mindazok kezéből, akik gyűlölnek minket;",
  "72": "hogy irgalmasan cselekedjék atyáinkkal, és megemlékezzék szent szövetségéről,",
  "73": "arról az esküről, amellyel megesküdött atyánknak, Ábrahámnak; és megadja nekünk,",
  "74": "hogy ellenségeink kezéből megszabadulva, félelem nélkül szolgáljunk neki,",
  "75": "szentségben és igazságban őelőtte életünk minden napján.",
  "76": "Téged pedig, kisgyermek, a Magasságos prófétájának neveznek majd, mert az Úr előtt jársz, hogy elkészítsd az ő útjait,",
  "77": "hogy megtanítsd népét az üdvösség ismeretére bűneik bocsánata által,",
  "78": "Istenünk könyörülő irgalmáért, amellyel meglátogat minket a felkelő nap a magasságból,",
  "79": "hogy világítson azoknak, akik sötétségben és a halál árnyékában lakoznak, hogy lábunkat a békesség útjára igazítsa.",
  "80": "A kisgyermek pedig növekedett, és erősödött lélekben, és a pusztában élt addig a napig, amíg meg nem kezdte küldetését Izráelben."
}