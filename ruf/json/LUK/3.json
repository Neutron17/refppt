{
  "1": "Tibériusz császár uralkodásának tizenötödik évében, amikor Júdea helytartója Poncius Pilátus volt, Galilea negyedes fejedelme Heródes, Iturea és Trakhónitisz tartományának negyedes fejedelme Heródes testvére, Fülöp, Abiléné negyedes fejedelme pedig Liszániász volt,",
  "2": "Annás és Kajafás főpapok idején szólt az Úr Jánoshoz, Zakariás fiához a pusztában.",
  "3": "Ő pedig bejárta a Jordán egész környékét, és hirdette a megtérés keresztségét a bűnök bocsánatára,",
  "4": "ahogyan meg van írva Ézsaiás próféta beszédeinek könyvében: „Kiáltó szava hangzik a pusztában: Készítsétek az Úr útját, egyengessétek ösvényeit!",
  "5": "Minden völgyet töltsetek fel, minden hegyet és halmot hordjatok el, legyen a görbe út egyenessé, a göröngyös simává:",
  "6": "és meglátja minden halandó az Isten szabadítását.”",
  "7": "A sokaságnak tehát, amely kiment hozzá, hogy megkeresztelkedjék, ezt mondta: Ti viperafajzatok! Ki figyelmeztetett titeket, hogy meneküljetek az eljövendő harag elől?",
  "8": "Teremjetek hát megtéréshez méltó gyümölcsöket, és ne kezdjétek azt mondogatni magatokban: A mi atyánk Ábrahám! Mert mondom nektek, hogy Isten ezekből a kövekből is tud fiakat támasztani Ábrahámnak.",
  "9": "A fejsze pedig már a fák gyökerén van: ezért minden fa, amely nem terem jó gyümölcsöt, kivágatik és tűzre vettetik.",
  "10": "A sokaság pedig megkérdezte tőle: Akkor hát mit tegyünk?",
  "11": "János így válaszolt nekik: Akinek két ruhája van, adjon annak, akinek nincs, és akinek van ennivalója, hasonlóan cselekedjék!",
  "12": "Vámszedők is mentek hozzá, hogy keresztelje meg őket. Ezek szintén megkérdezték tőle: Mester, mit tegyünk?",
  "13": "Nekik ezt mondta: Semmivel se hajtsatok be többet a megszabottnál!",
  "14": "Megkérdezték tőle a katonák is: Mi pedig mit tegyünk? Nekik ezt felelte: Senkit ne bántalmazzatok, senkit meg ne zsaroljatok, hanem elégedjetek meg a zsoldotokkal!",
  "15": "Mivel a nép reménykedve várakozott, és szívükben mind azt fontolgatták, vajon nem János-e a Krisztus,",
  "16": "János így válaszolt mindenkinek: Én vízzel keresztellek titeket, de eljön az, aki erősebb nálam, és én arra sem vagyok méltó, hogy saruja szíját megoldjam: Ő majd Szentlélekkel és tűzzel keresztel titeket,",
  "17": "kezében szórólapát lesz, és megtisztítja szérűjét: csűrébe hordja gabonáját, a pelyvát pedig megégeti olthatatlan tűzzel.",
  "18": "Sok másra is buzdította őket, és hirdette az evangéliumot a népnek.",
  "19": "Amikor pedig megintette Heródes negyedes fejedelmet Heródiásért, a testvére feleségéért, és minden gonosz tettéért, Heródes",
  "20": "mindezt még azzal tetézte, hogy börtönbe csukatta Jánost.",
  "21": "Történt, hogy amikor az egész nép megkeresztelkedett, és Jézus is megkeresztelkedett és imádkozott, megnyílt az ég,",
  "22": "leszállt rá a Szentlélek galambhoz hasonló testi alakban, és hang hallatszott a mennyből: Te vagy az én szeretett Fiam, benned gyönyörködöm.",
  "23": "Jézus ekkor mintegy harmincesztendős volt, és úgy gondolták róla, hogy József fia, ez pedig Élié;",
  "24": "ez Mattáté, ez Lévié, ez Melkíé, ez Jannajé, ez Józsefé,",
  "25": "ez Mattitjáé, ez Ámószé, ez Náhumé, ez Heszlié, ez Naggajé,",
  "26": "ez Mahaté, ez Mattitjáé, ez Simíé, ez Jószeké, ez Jódáé;",
  "27": "ez Jóhánáné, ez Résáé, ez Zerubbábelé, ez Sealtíélé, ez Nérié,",
  "28": "ez Melkíé, ez Addíé, ez Kószámé, ez Elmadámé, ez Éré;",
  "29": "ez Jósuáé, ez Elíézeré, ez Jórímé, ez Mattáté, ez Lévié,",
  "30": "ez Simeoné, ez Júdáé, ez Józsefé, ez Jónámé, ez Eljákímé;",
  "31": "ez Meleáé, ez Mennáé, ez Mattattáé, ez Nátáné, ez Dávidé,",
  "32": "ez Isaié, ez Óbédé, ez Bóázé, ez Szalmóné, ez Nahsóné,",
  "33": "ez Ammínádábé, ez Adminé, ez Arnié, ez Hecróné, ez Pérecé, ez Júdáé;",
  "34": "ez Jákóbé, ez Izsáké, ez Ábrahámé, ez Táréé, ez Náhóré,",
  "35": "ez Szerúgé, ez Reúé, ez Pelegé, ez Héberé, ez Selahé,",
  "36": "ez Kénáné, ez Arpaksadé, ez Sémé, ez Nóéé, ez Lámeké;",
  "37": "ez Metúselahé, ez Énóké, ez Járédé, ez Mahalalélé, ez Kénáné,",
  "38": "ez Enósé, ez Sété, ez Ádámé; ez pedig az Istené."
}