{
  "1": "Azután így folytatta beszédét Elíhú:",
  "2": "Légy egy kis türelemmel, majd fölvilágosítlak, mert van még mondanivalóm Istenről.",
  "3": "Messziről hozom, amit tudok, hogy kimutassam Alkotóm igazát,",
  "4": "mert beszédem valóban nem hazugság. Tökéletes tudás áll előtted.",
  "5": "Milyen hatalmas az Isten, mégsem vet meg senkit; hatalmas ő, akarata erős.",
  "6": "Nem tartja életben a bűnöst, de az elesettnek igazságot szolgáltat.",
  "7": "Nem veszi le szemét az igazról, sőt királyi trónra ülteti, örökre fölmagasztalja.",
  "8": "Ha pedig bilincsekbe verik és a nyomorúság köteleivel tartják fogva őket,",
  "9": "ezzel tettüket adja tudtukra, és vétkeiket, mert fölfuvalkodtak.",
  "10": "Megnyitja fülüket az intelemre, és meghagyja, hogy térjenek meg a gonoszságból.",
  "11": "Ha hallgatnak rá, és szolgálják őt, napjaikat jólétben kitöltik, és éveiket boldogságban.",
  "12": "De ha nem hallgatnak rá, átüti őket a dárda, és kimúlnak tudatlanságuk miatt.",
  "13": "Az elvetemült szívűek dacosak maradnak, nem kiáltanak Istenhez, ha megkötözi őket.",
  "14": "Már fiatalon meghal a lelkük, életüknek idő előtt vége, mint a paráznáknak.",
  "15": "A nyomorultat a nyomorúság által menti meg, és a sanyargatás által nyitja meg fülüket az Isten.",
  "16": "Téged is tágas helyre vezetne a nyomorúság torkából, oda, ahol nincs szorongattatás, és bőven kerülne asztalodra zsíros étel.",
  "17": "De te igaztalan ítélkezéssel vagy tele, és jogosan ér utol az ítélet.",
  "18": "Csak az indulat ne ragadjon el, ha csapás ér, és ne áltasd magad nagy váltságdíjjal.",
  "19": "Eljut-e hozzá a nyomorúságból segélykiáltásod és minden erőfeszítésed?",
  "20": "Ne vágyódj arra az éjszakára, amikor népek tűnnek el a helyükről!",
  "21": "Vigyázz, ne fordulj a gonoszsághoz, ne válaszd azt a nyomorúság helyett!",
  "22": "Mily fenséges az erős Isten! Van-e hozzá fogható tanítómester?",
  "23": "Ki kérheti tőle számon, amit tesz? Ki meri azt mondani róla, hogy álnokul járt el?",
  "24": "Inkább arra gondolj, hogy magasztald tetteit, amelyekről énekelnek az emberek!",
  "25": "Minden ember reá tekint, de mint halandó, csak messziről látja.",
  "26": "Milyen magasztos az Isten! De nem ismerhetjük meg, éveinek száma kifürkészhetetlen.",
  "27": "Mert összegyűjti a vízcseppeket, a felhőből esőt szitál,",
  "28": "amelyet a fellegek árasztanak, bőségesen hullatnak az emberre.",
  "29": "Ki érti, hogyan teríti szét a viharfelhőt, miért mennydörög hajléka?",
  "30": "Világosságot áraszt maga körül, de a tenger mélyét beborítja.",
  "31": "Mert ezekkel ítélkezik a népek fölött, de eledelt is ad bőségesen.",
  "32": "Mindkét kezét villámfény borítja, ráküldi azokat ellenfeleire.",
  "33": "Hírt ad róla a mennydörgés, a jószág is érzi közeledtét."
}