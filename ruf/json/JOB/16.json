{
  "1": "Akkor megszólalt Jób, és ezt mondta:",
  "2": "Ilyesfélét eleget hallottam. Nyomorúságos vigasztalók vagytok mindnyájan!",
  "3": "Vége lesz-e már az üres beszédnek? Vagy mi bajod van, hogy így válaszolsz?",
  "4": "Én is tudnék úgy beszélni, mint ti, csak volnátok az én helyemben! Tudnék én is szép szavakat mondani nektek, csóválhatnám gúnyosan a fejemet.",
  "5": "Szavaimmal erősíthetnélek titeket, ajkaim részvétével nyugtatgatnálak.",
  "6": "Attól, hogy beszélek, nem enyhül fájdalmam, de ha abbahagyom, akkor sem múlik el;",
  "7": "mostanra teljesen kimerített. Elpusztítottad egész családomat.",
  "8": "Megragadtál! Tanúvá lett, ellenem támadt, engem vádol elesett állapotom.",
  "9": "Haragja marcangolt és üldözött engem. Fogait csikorgatja ellenem, villogó szemekkel néz rám ellenségem.",
  "10": "Feltátották ellenem szájukat, gyalázkodva arcul vertek, együtt vonulnak ellenem.",
  "11": "Isten kiszolgáltat engem az álnokoknak, és a bűnösök kezébe juttat.",
  "12": "Nyugalomban éltem, de ő összetört. Nyakon ragadott, és szétzúzott, céltáblának használt engem.",
  "13": "Mindenfelől záporoznak nyilai; felhasítja veséimet kíméletlenül, epémet kiontja a földre.",
  "14": "Rést rés után tör rajtam, és rám rohan, mint valami hős.",
  "15": "Varrott zsákruhát húztam a bőrömre, porba hajtottam büszkeségemet.",
  "16": "Arcom a sírástól kivörösödött, szempilláimon a halál árnyéka ül.",
  "17": "Pedig nem tapad kezemhez erőszak, és imádságom tiszta.",
  "18": "Föld, ne fedd be véremet, ne némuljon el segélykiáltásom!",
  "19": "Most is van tanúm a mennyben, és kezesem fenn a magasságban.",
  "20": "Saját barátaim csúfolnak! Könnyek között tekintek Istenre,",
  "21": "hogy igazolja a férfiút Istennél, és az embert felebarátjával szemben.",
  "22": "Mert ez a néhány esztendő eltelik, és én nem térek vissza az ösvényről, amelyen elmegyek."
}