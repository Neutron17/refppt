{
  "1": "Végül aztán megnyitotta Jób a száját, és megátkozta születése napját.",
  "2": "Megszólalt Jób, és ezt mondta:",
  "3": "Vesszen el a nap, amelyen születtem, az éjszaka, mely tudta, hogy fiú fogant!",
  "4": "Legyen sötét az a nap, ne törődjék vele Isten odafönt, ne ragyogjon rajta napsugár!",
  "5": "Sötétség és homály vegye birtokába, felhő lakjon rajta, nappal is sötétség tegye rémisztővé!",
  "6": "Ragadja el vaksötétség azt az éjszakát! Ne kerüljön az év napjai közé, ne számítsák bele a hónapok számába!",
  "7": "Legyen az az éjszaka meddő, ne hallatsszon akkor örömujjongás!",
  "8": "Hozzanak rá rontást, akik meg tudnak átkozni egy napot, és képesek felingerelni a Leviatánt.",
  "9": "Sötétüljenek el alkonyatán a csillagok, hiába várjon világosságra, ne lássa meg a hajnal sugarait,",
  "10": "mert nem zárta be anyám méhének ajtaját, és nem rejtette el szemem elől a nyomorúságot!",
  "11": "Miért nem haltam meg, mikor megszülettem? Miért nem múltam ki, mikor anyám méhéből kijöttem?",
  "12": "Miért is vettek ölbe, és emlőkre, hogy szopjak?",
  "13": "Akkor most feküdnék, és élvezném a békét, aludhatnék, és nyugalmam volna",
  "14": "a föld királyaival és tanácsosaival, kik kőhalmokat építettek maguknak,",
  "15": "vagy a fejedelmekkel, akik aranyat gyűjtöttek, és ezüsttel töltötték meg házaikat.",
  "16": "Vagy miért nem ástak el, mint az elvetélt gyermeket, mint azt a csecsemőt, aki nem jöhetett élve a világra?",
  "17": "Ott megszűnik a bűnösök nyugtalansága, megnyugszanak, akiknek erejük ellankadt.",
  "18": "A foglyok ott mindnyájan nyugalmat találnak, nem hallják többé a hajcsárok hangját.",
  "19": "Egyforma ott nagy és kicsiny, a rabszolga is megszabadul urától.",
  "20": "Miért is ad a nyomorultnak világosságot, és életet annak, aki megkeseredett,",
  "21": "akik várják a halált, de hiába, pedig jobban keresik, mint a rejtett kincset,",
  "22": "akik örülnének és úgy ujjonganának, ha megtalálnák végre a sírt;",
  "23": "az útvesztőbe jutott embernek, aki elől Isten elzárt minden utat?",
  "24": "Mert mielőtt eszem, sóhajtozom, kitör belőlem az ordítás, mint a vízfolyás.",
  "25": "Mert amitől leginkább rettegtem, az szakadt rám, és amitől féltem, az ért utol engem.",
  "26": "Nem lelek pihenést, se csendességet; még meg sem nyugodhattam, és újra rám tör a remegés."
}