{
  "1": "Majd tovább beszélt az  Úr, és ezt mondta Jóbnak:",
  "2": "Mit perlekedik a Mindenhatóval az akadékoskodó? Aki Istennel akar vitatkozni, feleljen neki!",
  "3": "Jób ekkor megszólalt, és így felelt az  Úrnak:",
  "4": "Bizony, könnyelmű voltam! Mit felelhetnék neked? Kezemet a számra teszem.",
  "5": "Egyszer beszéltem, de ezután nem szólok, vagy ha kétszer is, többé már nem teszem.",
  "6": "De tovább beszélt a viharból Jóbhoz az  Úr, és ezt mondta:",
  "7": "Övezd csak föl derekadat férfiasan! Én kérdezlek, te meg oktass engem!",
  "8": "Semmivé akarod tenni az én igazságomat? Bűnösnek mondasz engem, hogy te lehess igaz?",
  "9": "Van-e olyan karod, mint az Istennek? Tudsz-e olyan hangon mennydörögni, mint ő?",
  "10": "Ékesítsd föl magad fenséggel és méltósággal, öltözz ékességbe és pompába!",
  "11": "Öntsd ki dühös haragodat, láss meg minden gőgöst, és alázd meg!",
  "12": "Láss meg minden gőgöst, és igázd le, tipord el a bűnösöket, ahol csak vannak!",
  "13": "Ásd el valamennyit a föld alá, zárd el őket rejtett helyre!",
  "14": "Akkor még én is magasztallak téged, mert jobbod megsegített téged.",
  "15": "Nézd a Behemótot! Én teremtettem, akárcsak téged. Füvet eszik, mint a marha.",
  "16": "Nézd, milyen erős a dereka, milyen kemények testén az izmok!",
  "17": "Merev a farka, mint a cédrus, combjának inai egymásba fonódnak.",
  "18": "Csontjai, mint az érccsövek, lábszárai, mint a vasrudak.",
  "19": "Isten remekműve ez! Fegyverrel is ellátta Alkotója,",
  "20": "mégis a hegyek adják táplálékát; mellette játszadozik a mező minden vadja.",
  "21": "Lótuszbokrok alatt hever, nádas és mocsaras rejtekhelyen.",
  "22": "Lótuszbokrok árnyéka borul rá, körülveszik a parti fűzfák.",
  "23": "Ha árad is a folyó, nem nyugtalankodik: biztonságban van, még ha szájáig ér is a Jordán.",
  "24": "Be lehet-e fogni szemtől szembe, lehet-e karikát tenni az orrába?",
  "25": "Ki tudod-e fogni horoggal a Leviatánt, le tudod-e szorítani a nyelvét kötéllel?",
  "26": "Tudsz-e kötelet húzni az orrába, át tudod-e fúrni kampóval az állát?",
  "27": "Fog-e sokat könyörögni neked, vagy beszél-e hozzád szelíden?",
  "28": "Köt-e veled egyezséget arra, hogy fogadd fel örökös szolgádnak?",
  "29": "Játszadozhatsz-e vele, mint a madárral, és megkötözheted-e leánykáid kedvéért?",
  "30": "Alkudozhatnak-e rajta a cimborák, osztozkodhatnak-e rajta a kereskedők?",
  "31": "Teletűzdelheted-e nyársakkal a bőrét, és a fejét halászszigonyokkal?",
  "32": "Nyúlj csak hozzá, majd nem gondolsz többé a harcra!"
}