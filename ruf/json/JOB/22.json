{
  "1": "Megszólalt a témáni Elífáz, és ezt mondta:",
  "2": "Használhat-e az ember Istennek? Hiszen csak önmagának használ az okos.",
  "3": "Mi öröme telik a Mindenhatónak abban, hogy te igaz vagy? Van-e haszna abból, hogy te feddhetetlenül élsz?",
  "4": "Talán azért fenyít téged, mert féled őt, ezért száll perbe veled?",
  "5": "Bizony sok gonoszságod van, és bűneidnek se vége, se hossza!",
  "6": "Hiszen ok nélkül vettél embertársaidtól zálogot, és meztelenre vetkőztetted őket.",
  "7": "A szomjazónak nem adtál vizet, az éhezőtől megtagadtad a kenyeret.",
  "8": "A hatalmaskodóé az ország, a kiváltságosok laknak benne.",
  "9": "Az özvegyeket üres kézzel bocsátottad el, az árvák karjait összetörted.",
  "10": "Ezért vannak körülötted csapdák, és hirtelen rémület száll rád.",
  "11": "Rádtör a sötétség, amelyben nem látsz; vízáradat borít el.",
  "12": "Mennyei magasságban van az Isten! Nézd, milyen magasan ragyognak a csillagok!",
  "13": "És te azt kérdezted: „Mit tudhat az Isten? A sötét felhő mögül tehet-e igazságot?",
  "14": "Sűrű felhők takarják el őt, nem lát, és csak az ég peremén járkál.”",
  "15": "Az ősidők ösvényét akarod követni, amelyet álnok emberek tapostak,",
  "16": "akik időnap előtt ragadtattak el, és alapjukat elmosta az ár?",
  "17": "Azt mondták Istennek: Távozz el tőlünk! – azt gondolva, hogy semmit sem tehet a Mindenható,",
  "18": "hisz házukat javaival töltötte meg. – A bűnösök e gondolata távol legyen tőlem! –",
  "19": "Ám meglátják majd az igazak, és örülnek, az ártatlan pedig így fogja kigúnyolni őket:",
  "20": "Bizony, kiirtották ellenségeinket, tűz emészti meg még maradékukat is!",
  "21": "Légy bizalommal Istenhez, békülj meg vele, mert ennek jó eredménye lesz.",
  "22": "Fogadd el szájából a tanítást, és szívleld meg mondásait!",
  "23": "Ha megtérsz a Mindenhatóhoz, felépülsz. Ha eltávolítod az álnokságot sátradból,",
  "24": "porba dobod az aranyat, patakkövek közé az ófíri aranyat,",
  "25": "akkor a Mindenható lesz az aranyad és színtiszta ezüstöd.",
  "26": "Akkor majd megleled örömöd a Mindenhatóban, és arcodat Istenhez emeled.",
  "27": "Ha könyörögsz hozzá, meghallgat, te pedig teljesíted fogadalmaidat.",
  "28": "Amit eltervezel, sikerülni fog, világosság ragyogja be utadat.",
  "29": "Ha megaláztak, mondd ki, hogy gőgös voltál, mert azon segít Isten, aki lesüti a szemét.",
  "30": "Még azt is megmenti, aki nem ártatlan: Ha tiszta lesz a kezed, megmenekülsz."
}