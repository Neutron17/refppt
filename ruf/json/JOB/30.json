{
  "1": "Most azonban kinevetnek engem, akik fiatalabbak nálam, akiknek az apját annyira sem becsültem, hogy juhászkutyáim közé soroljam.",
  "2": "Mire mentem volna kezük erejével? Hiszen életerejük odalett.",
  "3": "Ínségtől és éhségtől legyengülve a kopár földet rágják a már régen elpusztult pusztaságon.",
  "4": "Vadsóskát tépnek a bokrok mellett, és rekettyegyökér a kenyerük.",
  "5": "Kiközösítik őket, és rájuk kiáltanak, mint a tolvajokra.",
  "6": "Völgyek szakadékaiban kell lakniuk, a föld és a sziklák üregeiben.",
  "7": "A bokrok között kiáltoznak, bogáncskórók alatt gyülekeznek.",
  "8": "Esztelen senkiházik, akiket korbáccsal vertek ki az országból.",
  "9": "És most ezek gúnyolódnak rajtam, és köszörülik rajtam a nyelvüket.",
  "10": "Utálkozva húzódnak el tőlem, és nem átallnak arcomba köpni.",
  "11": "Meglazította Isten íjamon a húrt, és megalázott engem, ezért bánnak velem zabolátlanul.",
  "12": "Jobb felől csőcselék támad rám, lábamnak gáncsot vetnek, és pusztulásom útját egyengetik.",
  "13": "Ösvényemet felszaggatják, romlásomon fáradoznak, és nincs, aki megfékezze őket.",
  "14": "Mint valami széles résen, úgy törnek ellenem: romba dőlt falak közt zúdulnak rám.",
  "15": "Rémület tört rám, és úgy űzte el méltóságomat, mint a szélvész; boldogságom eltűnt, mint a felleg.",
  "16": "Fogytán van már a lelkierőm, a nyomorúság napjai tartanak fogva.",
  "17": "Éjszaka nyilallnak csontjaimban, és kínjaim nem csillapodnak.",
  "18": "Hatalmas erővel kapta el ruhámat, szorosan átkarolt derekamnál fogva,",
  "19": "és belevert a sárba; hasonló lettem a porhoz és a hamuhoz.",
  "20": "Segítségért kiáltok hozzád, de te nem válaszolsz. Ott állok előtted, de észre sem veszel.",
  "21": "Kegyetlenné váltál irántam. Erős kézzel üldözöl engem.",
  "22": "Fölemelsz, és elsodorsz a széllel, szétmállasztasz a viharban.",
  "23": "Jól tudom, hogy halálba viszel, abba a házba, ahol minden élő találkozik.",
  "24": "De a roskadozó nem nyújthatja ki a kezét? Aki veszélyben van, nem kiálthat segítségért?",
  "25": "Nem sírtam-e azért, kire nehéz napok jártak? Nem volt-e lelkem szomorú a szegény miatt?",
  "26": "Bizony, jót reméltem, de rossz következett. Világosságot vártam, és sűrű homály jött.",
  "27": "Nyugtalanság tört rám, mely nem csillapodik; elértek a nyomorúság napjai,",
  "28": "feketén járok, de nem a nap hevétől. Fölkelek, és segítségért kiáltok a gyülekezetben.",
  "29": "A sakálok testvére lettem és a struccok társa.",
  "30": "Bőröm megfeketedett, és hámlik le rólam, csontom pedig ég a láz miatt.",
  "31": "Citerám gyászosan szól, sípom síró hangon."
}