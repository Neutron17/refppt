{
  "1": "Akkor megszólalt a súahi Bildád, és ezt mondta:",
  "2": "Meddig beszélsz ilyeneket, meddig lesz heves szél szádnak beszéde?",
  "3": "Meghamisítja-e Isten a jogot, elferdíti-e a Mindenható az igazságot?",
  "4": "Ha fiaid vétkeztek ellene, hibájukért fizetett meg nekik.",
  "5": "De ha te Istent keresed, és a Mindenhatóhoz könyörögsz,",
  "6": "ha tiszta vagy és becsületes, most újra rád tekint, és helyreállítja otthonodat igazságodért.",
  "7": "Bár először kicsiny voltál, végül igen naggyá leszel.",
  "8": "Kérdezd csak meg az előző nemzedéket, jegyezd meg, amit kikutattak az atyák!",
  "9": "Mi csak tegnap születtünk, és semmit sem tudunk, életünk csak árnyék a földön.",
  "10": "Majd ők tanítanak, és megmondják neked, tőlük származnak az értelmes szavak!",
  "11": "Megél-e a nád a mocsáron kívül? Felnőhet-e víz nélkül a sás?",
  "12": "Előbb frissen zöldell, vágáshoz is zsenge, majd máris elszárad, minden fűnél előbb.",
  "13": "Így járnak azok, akik elfeledkeznek Istenről, az elvetemültek reménysége elvész.",
  "14": "Szétfoszlik bizakodásuk, bizodalmuk olyan, mint a pókháló.",
  "15": "Ha házára támaszkodik, nem marad meg, belekapaszkodik, de nem tud megállni.",
  "16": "Virul ugyan a napfényben, indája túlnő a kerítésen,",
  "17": "gyökerei átbújnak a kőrakáson, megkapaszkodnak a kőhalomban is,",
  "18": "de ha kiirtják helyéről, még az is megtagadja őt: Nem is láttalak!",
  "19": "Ennyi volt élete öröme, azután mások nőnek helyette a földből.",
  "20": "Nem veti meg Isten a feddhetetlent, és nem támogatja a gonosztevőket.",
  "21": "Megtölti még szádat nevetéssel, és ajkaidat ujjongással.",
  "22": "Gyűlölőidet szégyen borítja el, és nem marad meg a bűnösök hajléka."
}