{
  "1": "Akkor megszólalt Jób, és ezt mondta:",
  "2": "Hallgassátok meg figyelmesen szavamat, ezzel vigasztaljatok!",
  "3": "Tűrjétek el, ha én is beszélek, és miután beszéltem, majd gúnyolódhattok.",
  "4": "Hiszen nem emberek miatt panaszkodom, nem ok nélkül türelmetlenkedem!",
  "5": "Forduljatok felém, szörnyedjetek el, és tegyétek kezeteket a szátokra!",
  "6": "Ha csak rágondolok is, megrémülök, és reszketés fogja el testemet.",
  "7": "Miért maradhatnak életben a bűnösök? Magas kort érnek el, sőt meg is gazdagodnak.",
  "8": "Utódaik előttük jutnak jómódra, sarjadékaik szemük láttára.",
  "9": "Házukban béke van, nem kell rettegniük, nincs rajtuk Isten vesszeje.",
  "10": "Bikája hág, és nem hiába, tehene ellik, és nem vetél el.",
  "11": "Kieresztik kisfiaikat, mint a juhokat, és ugrándoznak gyermekeik.",
  "12": "Dob és citera mellett énekelnek, és síp hangjánál örvendeznek.",
  "13": "Jólétben töltik napjaikat, és csendesen szállnak le a holtak hazájába.",
  "14": "Azt mondták Istennek: Távozz tőlünk, nem akarunk tudni utaidról!",
  "15": "Mert kicsoda a Mindenható, hogy szolgáljuk, és mi hasznunk abból, ha hozzá folyamodunk?",
  "16": "Pedig jólétük nincs a kezükben. A bűnös tanácsoktól távol tartom magam!",
  "17": "Ugyan, hányszor alszik ki a bűnösök mécsese, hányszor éri veszedelem őket, és oszt nekik pusztulást az Isten haragja,",
  "18": "vagy lesznek olyanok, mint a szél hordta törek, és mint a pelyva, melyet elragadott a forgószél?!",
  "19": "Vagy fiainak tartogatja a veszedelmet Isten? Neki fizessen meg, hogy ő maga érezze!",
  "20": "Lássa meg saját szemével romlását, és igya ő a Mindenható izzó haragját!",
  "21": "Mert mit törődik azzal, mi lesz majd utána a háza népével, ha leteltek hónapjai?",
  "22": "Senki se oktassa az Istent, hiszen a magasság lakói fölött is ő ítélkezik!?",
  "23": "De hiszen meghal az egyik ereje teljében, minden gondtól mentesen, boldogan,",
  "24": "lágyéka csupa háj, csontjaiban zsíros a velő,",
  "25": "a másik pedig meghal keserű lélekkel, mert nem élvezhetett semmi jót;",
  "26": "egyformán a porba kell feküdniük, és ellepik őket a férgek.",
  "27": "Látjátok, ismerem gondolataitokat és az ellenem szőtt fondorlatokat.",
  "28": "Mert azt kérdezitek: „Hol van az előkelők háza, hol van a sátor, ahol a bűnösök laknak?”",
  "29": "Hát nem kérdeztétek meg azokat, akik utazni szoktak, és nem ismeritek intéseiket,",
  "30": "hogy a veszedelem napját távol tartja Isten a gonosztól, és a harag napja elkerüli őt?",
  "31": "Ki veti szemére dolgait, ki fizet meg neki tetteiért?",
  "32": "Kikísérik őt a temetőbe, sírhalmát körülállják.",
  "33": "Édesek neki a sírgödör hantjai, hisz sok ember vonult ki utána, meg előtte is számtalan.",
  "34": "Miért akartok hát hiábavalósággal vigasztalni engem? Válaszaitok magva színtiszta hazugság."
}