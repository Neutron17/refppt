{
  "1": "Ekkor Jób megszólalt, és ezt mondta:",
  "2": "Segítettél-e az erőtlennek, támogattad-e a tehetetlen karját?",
  "3": "Adtál-e tanácsot az oktalannak, hasznos volt-e sok tanításod?",
  "4": "Ki által mondtad el szavaidat, kinek a lelke beszélt belőled?",
  "5": "Megremegnek az árnyak, amelyek a vizek alatt nyugszanak.",
  "6": "A holtak hazája leplezetlen Isten előtt, nincs eltakarva az enyészet helye.",
  "7": "Ő terítette északot a kietlenség fölé, függesztette ki a földet a semmiség fölött.",
  "8": "Fellegekbe zárta a vizeket, nem hasad meg a felhő alattuk.",
  "9": "Eltakarta trónusát, felhőt terjesztett ki fölötte.",
  "10": "Határt szabott a vizeknek ott, ahol a világosság találkozik a sötétséggel.",
  "11": "Az egek oszlopai meginognak és megrendülnek fenyegetésétől.",
  "12": "Erejével fölriasztotta a tengert, értelmével szétzúzta Rahabot.",
  "13": "Leheletétől kiderült az ég, kezével átdöfte a gyors kígyót.",
  "14": "Pedig ez csak a szegélye útjának, és milyen halk az a szó, amelyet meghallunk belőle! Ki tudná hát felfogni hatalmas tetteinek mennydörgő szavát?!"
}