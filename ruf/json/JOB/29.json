{
  "1": "Jób folytatta beszédét, és ezt mondta:",
  "2": "Bárcsak olyan volnék, mint amilyen hajdan, mint mikor még Isten vigyázott rám!",
  "3": "Amikor mécsese világított fejem fölött, sötétben is az ő világosságánál járhattam;",
  "4": "mint amilyen ifjúkorom idején voltam, amikor Istennel közösségben élhettem sátramban;",
  "5": "amikor még velem volt a Mindenható, és körülöttem voltak gyermekeim;",
  "6": "amikor lépteim tejszínben fürödtek, és mellettem a kősziklából is patakokban ömlött az olaj.",
  "7": "Amikor a városkapuhoz mentem, és elfoglaltam helyemet a téren,",
  "8": "ha megláttak az ifjak, hátrahúzódtak, az öregek pedig fölkeltek, és állva maradtak.",
  "9": "A vezető emberek a beszédben megálltak, és szájukra tették a kezüket.",
  "10": "A fejedelmek hangja elnémult, és nyelvük az ínyükhöz tapadt.",
  "11": "Aki csak hallott rólam, boldognak mondott, és aki csak látott, jó bizonyságot tett rólam.",
  "12": "Mert megmentettem a segítségért kiáltó nincstelent és az árvát, akinek nem volt támasza.",
  "13": "Az elhagyatott áldása szállt rám, és az özvegy szívét felvidítottam.",
  "14": "Igazságot öltöttem magamra, jogosságom palástként és süvegként borított be engem.",
  "15": "A vaknak szeme voltam, és lába a sántának.",
  "16": "Atyja voltam a szegényeknek, és az ismeretlen ügyét is jól megvizsgáltam.",
  "17": "Összetörtem az álnok állkapcsát, és fogai közül kihúztam a zsákmányt.",
  "18": "Azt gondoltam, hogy fészkemmel együtt halok meg, és mint a főnixmadár, sokáig élek.",
  "19": "Gyökerem a vízig nyúlik, ágaimra éjjel harmat száll.",
  "20": "Dicsőségem ifjú marad, akárcsak én, íjam is folyton megújul kezemben.",
  "21": "Figyelmesen hallgattak rám, elnémultak, ha tanácsot adtam.",
  "22": "Beszédem után nem szóltak tovább, szavam harmatként hullott rájuk.",
  "23": "Úgy vártak engem, ahogyan az esőt, ahogy tátott szájjal a tavaszi esőt lesik.",
  "24": "Ha rájuk nevettem, nemde bízni kezdtek, ha derűs volt az arcom, ők sem szomorkodtak.",
  "25": "Én döntöttem el, mikor mit tegyenek, és én ültem élükön; úgy laktam közöttük, mint a katonái közt a király, mint aki gyászolókat vigasztal."
}