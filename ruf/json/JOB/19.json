{
  "1": "Akkor megszólalt Jób, és ezt mondta:",
  "2": "Meddig kínozzátok még lelkemet, és zúztok-tiportok szavaitokkal?",
  "3": "Már tízszer is gyaláztatok engem. Nem szégyellitek, hogy így gyötörtök?",
  "4": "Ha valóban tévedtem is, énrajtam marad a tévedésem.",
  "5": "Ha valóban fölém akartok kerekedni, és rám akarjátok bizonyítani a gyalázatot,",
  "6": "akkor pedig tudjátok meg, hogy Isten nyomorított meg, és ő kerített hálójába engem.",
  "7": "Ha erőszak miatt kiáltozom, nem kapok választ. Segítségért kiáltok, de nem véd a törvény.",
  "8": "Eltorlaszolta utamat, nem mehetek tovább, sötétbe burkolta ösvényeimet.",
  "9": "Dicsőségemtől megfosztott, levette fejemről a koronát.",
  "10": "Letördelt körös-körül, elpusztulok; kitépte reménységemet, mint valami fát.",
  "11": "Fellángolt ellenem haragja, és ellenségének tekintett engem.",
  "12": "Együtt támadtak csapatai, utat törtek ellenem, tábort vertek sátram körül.",
  "13": "Rokonaimat eltávolította mellőlem, ismerőseim egészen elidegenedtek tőlem.",
  "14": "Szomszédaim elhagytak, ismerőseim elfelejtettek.",
  "15": "A házamban élők és szolgálóleányaim idegennek tartanak, rám sem ismernek többé.",
  "16": "Szolgámnak kiáltok, de nem válaszol, még ha könyörgök is neki.",
  "17": "Feleségem undorodik leheletemtől, testvéreim iszonyodnak tőlem.",
  "18": "Még a kisgyermekek is megvetnek, kicsúfolnak, ahogy föltápászkodom.",
  "19": "Utál minden bizalmas barátom. Akiket szerettem, ellenem fordultak.",
  "20": "Csont és bőr már csak az egész testem, ínyem is elsorvadt a fogaim körül.",
  "21": "Könyörüljetek, könyörüljetek rajtam, barátaim, mert Isten keze vert meg engem!",
  "22": "Miért üldöztök, mint Isten, miért nem unjátok még a marcangolást?",
  "23": "Bárcsak leírnák szavaimat, bárcsak följegyeznék egy könyvbe,",
  "24": "vas íróvesszővel és ólommal minden időkre kősziklába vésnék!",
  "25": "Mert én tudom, hogy az én megváltóm él, és utoljára megáll a por fölött,",
  "26": "és ha ez a bőröm szertefoszlik is, testem nélkül is meglátom az Istent.",
  "27": "Saját magam látom meg őt, tulajdon szemeim látják meg, nem valaki más, bár veséim is megemésztetnek.",
  "28": "Ha ezt kérdezitek: Mivel kényszerítsük őt, hogy megtaláljuk bajának a gyökerét,",
  "29": "akkor rettegjetek a fegyvertől! Mert a harag fegyveres büntetést szül, hogy megtudjátok, van ítélőbíró."
}