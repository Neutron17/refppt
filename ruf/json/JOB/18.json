{
  "1": "Megszólalt a súahi Bildád, és ezt mondta:",
  "2": "Meddig finomkodunk még itt a szavakkal? Gondolkozzatok el, és aztán szálljunk vitába vele!",
  "3": "Miért tartasz bennünket állatnak, és miért nézel ostobának?",
  "4": "Ha magadat marcangolod haragodban, talán elpusztul miattad a föld, és elmozdul helyéről a kőszikla?",
  "5": "Bizony, kialszik a bűnösök világossága, tüzük lángja nem ragyog.",
  "6": "Elsötétül sátrában a világosság, mécsese kialszik mellette.",
  "7": "Erőteljes léptei megrövidülnek, saját tervei okozzák bukását.",
  "8": "Mert lába hálóba gabalyodik, és kelepcébe kerül.",
  "9": "Sarkát csapda ragadja meg, és hurok feszül rá.",
  "10": "Hurok van elrejtve számára a földön, és csapda az ösvényén.",
  "11": "Körös-körül félelmek rémítik, és kergetik lépten-nyomon.",
  "12": "Éhesen várja a nyomorúság, és készen áll a veszedelem, hogy elbuktassa őt.",
  "13": "Darabonként rágja le bőrét a kór, darabonként rágja le róla a halálos betegség.",
  "14": "Kirángatják biztonságos sátrából, és elhajtják a borzalmak királya elé.",
  "15": "Sátrában nem az övéi laknak, lakóhelyére kénkövet szórnak.",
  "16": "Alul elszáradnak gyökerei, és felül lefonnyad az ága.",
  "17": "Emlékezete eltűnik a földről, és nem emlegetik nevét az utcán.",
  "18": "Világosságból sötétségbe taszítják, a föld kerekségéről elűzik.",
  "19": "Utódja és sarjadéka nem lesz népe között, senkije sem marad lakóhelyén.",
  "20": "Végnapján elszörnyednek a nyugaton lakók, és iszonyat fogja el a keleten lakókat.",
  "21": "Bizony, így jár az álnokok hajléka, annak lakóhelye, aki nem akar Istenről tudni."
}