{
  "1": "Megszólalt a naamái Cófár, és ezt mondta:",
  "2": "Azért kényszerít ingerültségem feleletre, és amiatt van nyugtalanság bennem,",
  "3": "mert megszégyenítő kioktatást hallok. De értelmes lelkem megadja a választ.",
  "4": "Tudod-e azt, hogy ősidőktől fogva, amióta csak ember került a földre,",
  "5": "a bűnösök vigadozása nem tarthat sokáig, és az elvetemültek öröme csak egy pillanat?",
  "6": "Ha az égig nőne is büszkesége, és a felleget érné is feje,",
  "7": "semmivé lesz örökre, mint a ganéj, és akik látták, majd ezt kérdik: Hová lett?",
  "8": "Elrepül, mint az álom, és nem találják. Eltűnik, mint az éjszakai látomás.",
  "9": "Nem ragyog már rá senkinek a szeme, lakóhelyén többé nem törődnek vele.",
  "10": "Fiai a nincstelenek kedvében járnak, mert megszerzett vagyonát vissza kell szolgáltatnia.",
  "11": "Ha ifjúi erőtől duzzadtak is tagjai, az vele együtt a porba hanyatlik.",
  "12": "Ha édes szájában a gonoszság, és nyelvével szopogatja azt,",
  "13": "ha sajnálja lenyelni, és ínyénél tartogatja,",
  "14": "eledele átváltozik gyomrában, viperaméreggé lesz benne.",
  "15": "Gazdagságot nyelt, de kihányja, hasából is kihajtja az Isten.",
  "16": "Vipera mérgét szívja, áspiskígyó marása gyilkolja meg,",
  "17": "hogy ne gyönyörködjék a folyóvizekben, a tejjel és mézzel folyó patakokban.",
  "18": "Vissza kell hogy adja, amit felhalmozott, nem élvezheti, felvásárolt vagyonának sem tud majd örülni.",
  "19": "Hiszen tönkretette, cserbenhagyta a nincsteleneket. Házat rabolt, de nem építheti majd tovább.",
  "20": "Mivel gyomra nem tudta, mi az elég, értékeit nem mentheti meg.",
  "21": "Falánksága semmit sem hagyott meg, ezért nem lesz tartós a jóléte.",
  "22": "Bár nagy bőségben él, szorult helyzetbe jut, egyszerre sújt le rá az összes nyomorúság.",
  "23": "Amikor meg akarja tölteni a hasát, rábocsátja izzó haragját, záporként hullatja rá evés közben.",
  "24": "Amikor vasfegyver elől menekül, ércíjjal lövik át.",
  "25": "Kirántja, és kijön a hátából, csillogó nyíl az epéjéből. Rémület fogja el.",
  "26": "Sűrű sötétség lesz az osztályrésze, tűz emészti meg, amelyet nem ember szított. Aki sátrában megmaradt, azt is veszedelem éri.",
  "27": "Leleplezi bűnét az ég, és ellene támad a föld.",
  "28": "Házának jövedelmét elhurcolják, szétfolyik Isten haragja napján.",
  "29": "Ezt kapja a bűnös ember osztályrészül az Istentől, ezt örökli beszédéért Istentől."
}