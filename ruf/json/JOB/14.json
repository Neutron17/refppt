{
  "1": "Az asszonytól született ember élete rövid, tele nyugtalansággal.",
  "2": "Kihajt, mint a virág, majd elfonnyad, árnyékként tűnik el, nem marad meg.",
  "3": "És te még így is rossz szemmel nézed, őt is a törvény elé idézed?!",
  "4": "Van-e tiszta ember, tisztátalanság nélküli? Nincs egyetlenegy sem.",
  "5": "Ha meg vannak határozva napjai, ha számon tartod hónapjait, ha határt szabtál neki, amelyet nem léphet át,",
  "6": "akkor légy hozzá elnéző, hogy nyugalma lehessen, míg eljön a várt pihenőnapja, mint a napszámosnak!",
  "7": "Még a fának is van reménysége: ha kivágják, újból kihajt, és nem fogynak el hajtásai.",
  "8": "Ha elöregszik is gyökere a földben, ha elhal is a porban a csonkja,",
  "9": "a víz illatától kihajt, ágakat hoz, mint a facsemete.",
  "10": "De ha a férfi meghal, oda van egészen, ha kimúlik az ember, hová lesz?",
  "11": "Kifogyhat a víz a tóból, a folyó kiapadhat, sőt ki is száradhat,",
  "12": "de az ember nem kel föl, ha egyszer lefeküdt: az egek elmúltáig sem ébrednek föl, nem serkennek föl alvásukból.",
  "13": "Bárcsak elrejtenél a holtak hazájában, ott rejtegetnél haragod elmúltáig! Kiszabnád időmet, azután újra gondolnál rám.",
  "14": "Ha meghal a férfiú, életre kelhet-e? Akkor egész küzdelmes életemen át is tudnék várni, míg csak a fordulat be nem következik.",
  "15": "Szólnál hozzám, és én válaszolnék, kívánkoznál kezed alkotása után.",
  "16": "Akkor még lépteimre is vigyáznál, de nem tartanád számon vétkemet.",
  "17": "Lepecsételt zsákban volna minden vétkem, bűneimet pedig eltörölnéd.",
  "18": "De még a hegy is ledől, és szétomlik, a kőszikla is elmozdul helyéről;",
  "19": "a köveket a víz lecsiszolja, árjai elsodorják a föld porát: így teszed semmivé a halandó reményét.",
  "20": "Hatalmaskodol rajta szüntelen, és el kell mennie. Eltorzítod arcát, és úgy bocsátod el.",
  "21": "Ha tisztességre jutnak fiai, ő nem tudja; ha semmibe veszik őket, nem veszi észre.",
  "22": "Teste csak saját fájdalmait érzi, lelke csak önmagát gyászolja."
}