{
  "1": "Megszólalt a témáni Elífáz, és ezt mondta:",
  "2": "Szólhat-e a bölcs, ha tudása légből kapott, és csak keleti széllel fújta fel magát?",
  "3": "Érvelhet-e haszontalan beszéddel és semmit érő szavakkal?",
  "4": "Te már az istenfélelmet is semmibe veszed, adós maradsz a hódolattal Isten színe előtt.",
  "5": "A bűn tanítja erre a szádat, és a ravaszkodók nyelvét választottad.",
  "6": "Saját szád nyilvánít bűnössé, nem én, és az ajkaid vallanak ellened.",
  "7": "Talán te születtél először az emberek között, és előbb keletkeztél a halmoknál?",
  "8": "Talán kihallgattad Isten tanácskozását, és magadhoz ragadtad a bölcsességet?",
  "9": "Mit tudsz, amit mi nem tudunk? Ugyan mihez értesz, amire ne volnánk képesek?",
  "10": "Ősz is meg öreg is akad közöttünk, jóval idősebb apádnál.",
  "11": "Kevésnek tartod Isten vigasztalását és a hozzád szelíden szóló beszédet?",
  "12": "Miért ragadtattad el magad, és miért villognak szemeid,",
  "13": "hogy szabadjára engeded Isten ellen dühödet, és ily szavakat ejtesz ki a szádon?",
  "14": "Hogyan lehetne tiszta a halandó, és igaz ember az, ki asszonytól született?",
  "15": "Hiszen még szentjeiben sem bízhat, a menny sem elég tiszta a szemében.",
  "16": "Mennyivel kevésbé az utálatos és romlott ember, aki úgy issza az álnokságot, mint a vizet!",
  "17": "Tanítalak téged, hallgass rám, mert amit tapasztaltam, azt beszélem el,",
  "18": "amit bölcsek hirdettek, nem titkolva azt, ami atyáiktól való.",
  "19": "Egyedül nekik adatott ez az ország, és közöttük nem járt idegen.",
  "20": "Egész életében gyötrődik a bűnös, az erőszakos ember évei meg vannak számlálva.",
  "21": "Minden hang rémíti, ami fülébe jut, béke idején tör rá a pusztító.",
  "22": "Maga sem hiszi, hogy elkerülheti a sötétséget, mert fegyver leselkedik rá.",
  "23": "Kenyér után bolyong, hogy merre találna. Tudja, hogy nem kerüli el a sötétség napját.",
  "24": "Szorongató szükség ijesztgeti, erőt vesz rajta, mint rohamozó király,",
  "25": "mert Isten ellen nyújtotta ki kezét, a Mindenhatóval szemben hősködött.",
  "26": "Leszegett fejjel rohant ellene, szegekkel sűrűn kivert pajzsával.",
  "27": "Mivel zsír fedi az arcát, és háj rakódott a tomporára,",
  "28": "pusztulásra szánt városokban lakott, házakban, ahol nem szabad lakni, mert romhalmazzá lesznek.",
  "29": "Nem gazdagodik meg, nem marad meg vagyona, és nem hajlik földig a kalásza.",
  "30": "Nem kerüli el a sötétséget, hajtásait hőség szárítja el, Isten lehelete messze elsodorja.",
  "31": "Ne bízzék hiábavalóságban, mert csalódik: hiábavalóságot kap helyette cserébe.",
  "32": "Időnap előtt vége lesz, ágai nem zöldellnek tovább,",
  "33": "úgy jár, mint a szőlő, amely ledobja az éretlen szemeket, és mint az olajfa, amely elhullatja virágát.",
  "34": "Mert az elvetemültek közössége terméketlen, és tűz emészti meg a vesztegetéssel szerzett sátrakat.",
  "35": "Nyomorúságot fogannak, és bajt fognak majd szülni; méhükben csalódás érlelődik."
}