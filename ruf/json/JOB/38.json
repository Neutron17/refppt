{
  "1": "Ekkor megszólalt az  Úr a viharban, és ezt mondta Jóbnak:",
  "2": "Ki akarja elhomályosítani örök rendemet tudatlan szavakkal?",
  "3": "Övezd hát föl derekadat férfiasan! Én kérdezlek, te meg oktass engem!",
  "4": "Hol voltál, amikor a földnek alapot vetettem? Mondd el, ha tudsz valami okosat!",
  "5": "Tudod, ki szabta meg annak méreteit, vagy ki feszített ki fölötte mérőzsinórt?",
  "6": "Mire vannak erősítve oszlopai, vagy ki helyezte el sarokkövét,",
  "7": "amikor együtt vigadoztak a hajnali csillagok, és ujjongtak mind az istenfiak?",
  "8": "Ki zárta el ajtókkal a tengert, amikor buzogva előtört a föld gyomrából,",
  "9": "amikor felhőbe öltöztettem, és sűrű homállyal takartam be,",
  "10": "amikor határt szabtam neki, zárat és ajtókat raktam rá,",
  "11": "és ezt mondtam: Eddig jöhetsz, tovább nem, itt majd megtörnek büszke hullámaid!",
  "12": "Lett-e parancsodra reggel, mióta élsz? Kijelölted-e a hajnal helyét,",
  "13": "hogy szélénél fogva megragadja a földet, és lerázza róla a bűnösöket?",
  "14": "Formálódik, mint az agyag a pecsét alatt, ráncokat vet, mint egy tarka ruha.",
  "15": "Így veszi el a bűnösöktől a világosságot, és összetöri a fölemelt kart.",
  "16": "Eljutottál-e a tenger forrásáig? Bejártad-e a mélység fenekét?",
  "17": "Föltárultak-e előtted a halál kapui, a homály kapuit láttad-e?",
  "18": "Fel tudod-e fogni, milyen széles is a föld? Mondd el mindezt, ha tudod!",
  "19": "Melyik út visz a világosság otthonába, és hol a sötétség lakóhelye?",
  "20": "Vissza tudod-e vinni határai közé, ismered-e a házába vezető ösvényt?",
  "21": "Tudod te, hiszen akkor születtél, napjaid száma igen nagy!",
  "22": "Eljutottál-e a hó raktárához? A jégeső raktárát láttad-e?",
  "23": "A nyomorúság idejére tartogatom ezt, a harc és a háború napjára.",
  "24": "Melyik útról árad szét a világosság, a keleti szél honnan terjed ki a földre?",
  "25": "Ki ásott csatornát a felhőszakadásnak, és utat a mennydörgő viharfelhőnek,",
  "26": "hogy esőt adjon a lakatlan földre, az ember nélküli pusztaságra,",
  "27": "hogy bőven megitassa a puszta sivatagot, és zöldellő füveket sarjasszon?",
  "28": "Ki az apja az esőnek, és ki nemzette a harmatcseppeket?",
  "29": "Kinek a méhéből származik a jég, és az égből hulló darát ki hozta világra?",
  "30": "Összesűrűsödnek a vizek, mint a kő, és befedik a mélység felszínét.",
  "31": "Össze tudod kötni a Fiastyúk szálait? A Kaszáscsillag köteleit meg tudod oldani?",
  "32": "Föl tudod-e hozni a csillagképeket a maguk idejében? A Nagy Medvét fiaival együtt talán te vezeted?",
  "33": "Ismered-e az ég szabályait? Talán te adsz neki uralmat a földön?",
  "34": "El tudod juttatni hangod a felhőkig, hogy vízáradat borítson el téged?",
  "35": "Tudsz-e villámokat küldeni útjukra, és mondják-e neked: Itt vagyunk?",
  "36": "Ki szabta meg bölcsen a sötét felhők rendjét, a légi tüneményekbe ki adott értelmet?",
  "37": "Ki olyan bölcs, hogy meg tudja számlálni a fellegeket, és ki tudja kiüríteni az ég tömlőit,",
  "38": "ha megkeményedik a föld, mint az öntvény, és egymáshoz tapadnak a göröngyök?",
  "39": "Tudsz-e a nőstény oroszlánnak zsákmányt ejteni, ki tudod-e elégíteni az oroszlánkölykök éhségét,",
  "40": "amikor rejtekhelyükön lapulnak, és a bokrok között leshelyükön fekszenek?",
  "41": "Ki szerez eledelt a hollónak, amikor fiókái Istenhez kiáltanak, és kóvályognak, mert nincs mit enniük?"
}