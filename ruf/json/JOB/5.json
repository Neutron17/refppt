{
  "1": "Kiálts csak! Válaszol-e valaki? Melyik szenthez fordulsz?",
  "2": "Mert az ostobát megöli a bosszúság, és a balgát halálba kergeti a heveskedés.",
  "3": "Én magam láttam, hogy egy ostoba gyökeret vert, de hirtelen elkorhadt a lakóhelyén.",
  "4": "Távol van fiaitól a segítség, eltapossák őket a kapuban, nem menti meg senki.",
  "5": "Learatott gabonáját megeszi az éhező, még ha tövisek közé rejti is; vagyona után liheg a szomjazó.",
  "6": "Nem a porból támad a hamisság, és nem a földből sarjad ki a vész,",
  "7": "hanem az ember maga szüli a vészt, melynek szikrái a magasba szállnak.",
  "8": "De én az Istenhez fordulnék, Istenre bíznám az ügyemet,",
  "9": "aki hatalmas dolgokat művel kikutathatatlanul, csodás dolgokat megszámlálhatatlanul.",
  "10": "Esőt ad a föld színére, vizet bocsát a mezőkre.",
  "11": "Magasra emeli az alant levőket, a gyászolókat oltalmazza segítsége.",
  "12": "A ravaszkodók terveit meghiúsítja, nem alkot kezük maradandót.",
  "13": "Saját ravaszságukkal fogja meg a bölcseket, és a cselszövők terve meghiúsul.",
  "14": "Nappal is sötétben botorkálnak, tapogatóznak délben is, mint éjjel.",
  "15": "Megszabadítja szájuk fegyverétől, az erős kezéből a szegényt.",
  "16": "Így lesz reménysége a nincstelennek, a csalárdság pedig elnémul.",
  "17": "Bizony boldog az az ember, akit Isten megfedd! A Mindenható fenyítését ne vesd meg!",
  "18": "Mert ő megsebez, de be is kötöz, összezúz, de keze meg is gyógyít.",
  "19": "Hatszor is megment a nyomorúságból, hetedszer sem ér veszedelem.",
  "20": "Éhínségben megment a haláltól, háborúban a fegyveres kéztől.",
  "21": "Nyelvek ostorától rejtve leszel, nem kell félned, hogy pusztulás szakad rád.",
  "22": "Nevetsz a pusztuláson és az éhínségen, nem kell félned a vadállatoktól,",
  "23": "mert a mező kövei is szövetségeseid, és a mezei vadakkal is békében élsz.",
  "24": "Megéred, hogy békesség lesz sátradban, otthonodat vizsgálva semmiben sem lelsz hiányt.",
  "25": "Megéred, hogy sok utódod lesz, és sarjadékod annyi, mint földön a fű.",
  "26": "Érett korban térsz a sírba, ahogy a kévéket a maguk idejében betakarítják.",
  "27": "Ezt kutattuk ki, így van ez! Hallgass rá, és jól jegyezd meg!"
}