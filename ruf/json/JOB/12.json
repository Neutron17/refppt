{
  "1": "Ekkor megszólalt Jób, és ezt mondta:",
  "2": "Azt hiszitek, ti vagytok az egész nép, és veletek kihal a bölcsesség?",
  "3": "Nekem is van annyi eszem, mint nektek, és nem vagyok alábbvaló nálatok. Ki ne tudna ilyesféléket?",
  "4": "Nevetséges lettem barátaim előtt, mert Istenhez kiáltoztam meghallgatásért; bizony, nevetséges lett az igaz és feddhetetlen!",
  "5": "A szerencsétlen ember megvetni való – gondolja, aki biztonságban él –, föl kell taszítani, ha megtántorodott!",
  "6": "Nyugtuk van a pusztítóknak sátrukban, biztonságban élnek, akik ingerlik Istent, és akik azt hiszik, hogy Istent a markukban tartják.",
  "7": "Kérdezd csak meg a jószágokat, azok is tanítanak, és az égi madarakat, majd a tudtodra adják!",
  "8": "Vagy elmélkedj a földről, az is tanít, a tenger halai is beszélnek neked.",
  "9": "Ki ne tudná mindezekről, hogy az  Úr keze alkotta őket?",
  "10": "Az ő kezében van minden élőlény élete és minden ember lelke.",
  "11": "Hát nem kell a fülnek megvizsgálni a szavakat, ahogy az íny kóstolja az ételt?",
  "12": "Az öregemberek lennének a bölcsek, és a hosszú életűek mindig a megfontoltak?",
  "13": "Istené a bölcsesség és hatalom, övé a tanács és az értelem.",
  "14": "Ha lerombol valamit, nincs, ki felépítse; ha valakit bezár, nincs, ki kiengedné.",
  "15": "Ha elzárja a vizeket, kiszárad minden; ha nekiereszti, elpusztul a föld.",
  "16": "Tőle van az erő és a siker, hatalmában van a tévelygő és a tévelygésbe vivő.",
  "17": "Tanácsadókat tesz bolonddá, és gúnyt űz a bírákból.",
  "18": "Királyok bilincseit oldja le, és béklyót fon kötélből a derekukra.",
  "19": "Papokat tesz bolonddá, hatalmasokat ügyefogyottá.",
  "20": "Megbízhatók fogynak ki miatta a szóból, vének ítélőképességét ragadja el.",
  "21": "Előkelőkre zúdít megvetést, a hatalmasok fegyverét elveszi.",
  "22": "Mély, sötét titkokat leplez le, napvilágra hozza a homályos dolgokat.",
  "23": "Népeket tesz naggyá, majd elpusztítja őket, népek határát terjeszti ki, azután elűzi őket.",
  "24": "Megfosztja értelmétől az ország népének vezetőit, és engedi, hogy úttalan pusztában bolyongjanak.",
  "25": "Sötétben tapogatóznak világosság nélkül, hagyja, hogy bolyongjanak, mint a részegek."
}