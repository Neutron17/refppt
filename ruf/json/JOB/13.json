{
  "1": "Mindezt saját szememmel láttam, fülemmel hallottam, és megértettem.",
  "2": "Én is tudom, amit ti tudtok, nem vagyok alábbvaló nálatok.",
  "3": "Ezért a Mindenhatóval akarok beszélni, Istennel szemben akarok védekezni.",
  "4": "Mert hazugságot koholtok ellenem, mindannyian mihaszna orvosok vagytok!",
  "5": "Bárcsak hallgatnátok végre! Legalább ebben bölcsnek tűnhetnétek!",
  "6": "Hallgassátok meg védekezésemet, és figyeljetek ajkam ellenvetéseire!",
  "7": "Isten érdekében beszéltek álnokságot? Az ő érdekében beszéltek hamisságot?",
  "8": "Neki akarjátok pártját fogni, vagy Isten mellett perbe szállni?",
  "9": "Jó vége lesz-e, ha megvizsgál titeket? Becsaphatjátok-e, ahogyan becsapjátok az embereket?",
  "10": "Szigorúan megbüntet titeket, ha titokban személyválogatók vagytok.",
  "11": "Nem ijedtek meg fenséges voltától? Nem fog el benneteket rettegés?",
  "12": "Jeles mondásaitok hamuba írt példázatok, sáncaitok agyagsáncok.",
  "13": "Hallgassatok már el, hadd beszéljek én, bármi történjék is velem!",
  "14": "Miért szaggatnám fogaimmal testemet, miért tenném kockára életemet?",
  "15": "Hiszen megöl engem, nem is reménykedem; csak utaimat akarom védeni előtte.",
  "16": "Nekem már ez is szabadítás lenne, hiszen elvetemült ember nem kerülhet elé.",
  "17": "Azért most figyeljetek szavamra, hallgassatok magyarázatomra!",
  "18": "Íme, előterjesztem ügyemet! Tudom, hogy nekem van igazam.",
  "19": "Van-e, aki perbe száll velem? Akkor elhallgatok, és jöjjön a halál!",
  "20": "Csak kettőt ne tégy velem, színed elől akkor nem rejtőzöm el:",
  "21": "vedd le rólam kezed, és ijesztgetéseddel meg ne rémíts engem!",
  "22": "Szólj hozzám, és én válaszolok, vagy én beszélek, és te felelj nekem!",
  "23": "Mi a bűnöm, mi a vétkem? Hitszegésem és vétkem ismertesd meg velem!",
  "24": "Miért rejted el arcodat, miért tartasz ellenségednek?",
  "25": "Elsodort falevelet rémítesz, és száraz szalmaszálat üldözöl,",
  "26": "hogy ily sok keserűséget róttál rám, és ifjúkori bűneimért fizetsz meg nekem?!",
  "27": "Béklyót tettél a lábamra, szemmel tartod minden ösvényemet, még lábam nyomát is megjegyzed!",
  "28": "Korhadtan mállok szét, mint a molyrágta ruha."
}