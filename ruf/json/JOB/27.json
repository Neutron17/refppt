{
  "1": "Jób folytatta beszédét, és ezt mondta:",
  "2": "Az élő Istenre mondom, aki megfosztott igazamtól, és a Mindenhatóra, aki megkeserítette lelkemet,",
  "3": "hogy amíg csak lélegzem, és Isten lehelete van bennem,",
  "4": "nem szól ajkam álnokságot, nem mond nyelvem hamisságot.",
  "5": "Távol legyen tőlem, hogy igazat adjak nektek! Míg csak meg nem halok, nem engedek feddhetetlenségemből.",
  "6": "Igazamhoz ragaszkodom, nem hagyom, egyetlen napomért sem bánt a lelkiismeret.",
  "7": "Úgy járjon ellenségem, mint a bűnös ember, és aki ellenem támad, mint az álnok.",
  "8": "Mert van-e reménye az elvetemültnek, ha véget vet neki Isten, és számon kéri tőle életét?",
  "9": "Meghallgatja-e Isten a kiáltását, amikor végszükségbe kerül?",
  "10": "Lelheti-e örömét a Mindenhatóban? Segítségül hívhatja-e bármikor az Istent?",
  "11": "Hadd tanítsalak benneteket Isten hatalmáról! Nem tartom titokban a Mindenható tervét.",
  "12": "Hiszen mindnyájan látjátok! Miért beszéltek hát hiábavalóságot?",
  "13": "Ez jut a bűnös embernek Istentől, ilyen örökséget kapnak az erőszakoskodók a Mindenhatótól:",
  "14": "Ha sok gyermeke lesz is, fegyver vár rájuk, a kenyérnek is szűkében lesznek utódaik.",
  "15": "Maradékukat dögvész viszi sírba, özvegyei nem siratják őt.",
  "16": "Ha annyi ezüstöt halmozna is fel, mint a por, és úgy rakná egymásra ruháit, mint más a vályogtéglát:",
  "17": "összehordta, de az igazak öltik majd magukra, az ezüstön pedig az ártatlanok osztoznak.",
  "18": "Háza, amelyet épített, mint a molyfészek, vagy mint a lombsátor, melyet a csősz készít.",
  "19": "Gazdagon fekszik le, de többé ezt nem teszi: mire fölnyitja szemét, már nem lesz semmije.",
  "20": "Rémület lepi meg, mint az árvíz, éjjel ragadja el a forgószél.",
  "21": "Fölkapja a keleti szél, és ő elmegy, elragadja őt lakóhelyéről.",
  "22": "Dobálja kíméletlenül, futva menekül előle.",
  "23": "Összecsapják tenyerüket miatta, és fölszisszennek lakóhelyén."
}