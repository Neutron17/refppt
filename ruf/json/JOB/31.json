{
  "1": "Szövetséget kötöttem a szememmel, hogy ne tekintsen a szüzekre.",
  "2": "Mi lett volna akkor osztályrészem Istentől onnan fentről, vagy örökségem a Mindenhatótól a magasságból?",
  "3": "Hiszen veszedelem vár az álnokra, szerencsétlenség a gonosztevőkre!",
  "4": "Jól láthatja utaimat Isten, és számon tarthatja minden lépésemet.",
  "5": "Ha hamisságban jártam, és lábam csalásra sietett,",
  "6": "mérjen meg engem hiteles mérleggel, és megtudja Isten, hogy feddhetetlen vagyok.",
  "7": "Ha lépteim a jó útról letértek, ha szívem a szememet követte, vagy kezemhez szenny tapad,",
  "8": "más egye meg, amit vetettem, és ami nekem sarjadt, tépjék ki tövestül!",
  "9": "Ha szívem asszony után bolondult, és leselkedtem felebarátom ajtajánál,",
  "10": "másnak őröljön a feleségem, és mások hajoljanak rá.",
  "11": "Mert fajtalan dolog ez, és bírák elé való bűn.",
  "12": "Olyan tűz ez, amely az enyészet helyéig leér, és minden jövedelmemet gyökerestül pusztítja el.",
  "13": "Ha semmibe vettem szolgám vagy szolgálóleányom igazát, amikor vitájuk támadt velem,",
  "14": "mitévő lennék, ha rám támadna Isten, mit felelnék neki, ha számon kérné?",
  "15": "Nem az alkotta-e őt is, aki engem az anyaméhben? Nem ugyanaz formált-e bennünket az anyaölben?",
  "16": "Ha megtagadtam a nincstelenek kívánságát, és az özvegy szemeit epedni engedtem,",
  "17": "ha falatomat egymagam ettem meg, és az árva nem evett belőle,",
  "18": "akit ifjúságom óta apjaként neveltem, és úgy vezetgettem, mint aki anyám méhéből való,",
  "19": "ha elnéztem, hogy az elesett ruhátlan, és a szegénynek nincs takarója,",
  "20": "ha nem áldhatott engem, mert dereka juhaim gyapjától fölmelegedett,",
  "21": "ha az árva vagyonára rátettem kezemet, mert láttam, hogy a kapuban segítségemre vannak,",
  "22": "akkor essék le vállam a lapockámról, törjön le tőből a karom!",
  "23": "Hiszen rettegtem Isten csapásától, és fenségét nem bírom elviselni.",
  "24": "Ha reménységemet aranyba vetettem, és azt gondoltam, hogy csak a színaranyban bízhatom,",
  "25": "ha annak örültem, milyen gazdag vagyok, és mennyi mindent tudtam szerezni magamnak,",
  "26": "ha néztem a napvilágot, hogyan ragyog, és a holdat, hogy milyen pompával halad,",
  "27": "ha csak titokban is olyan bolondságot tettem, hogy csókot hintettem feléjük kezemmel,",
  "28": "ez is bírák elé való bűn volna, mert megtagadtam volna az Istent odafönt.",
  "29": "Nem örültem gyűlölőm vesztének, nem ujjongtam, ha baj érte,",
  "30": "nem szoktam számmal vétkezni, átkot kérve valakire.",
  "31": "Nem mondhatták sátram vendégei, hogy valaki nem lakott jól nálam hússal.",
  "32": "Nem hált jövevény az utcán, ajtómat kitártam az átutazó előtt.",
  "33": "Ha emberi módon eltitkoltam vétkeim, keblembe rejtve bűnömet,",
  "34": "bizony, akkor tarthatnék a nagy tömegtől, retteghetnék a nemzetségek megvetésétől, hallgatnék, és az ajtón sem lépnék ki.",
  "35": "Bárcsak meghallgatna valaki! Íme, ez a végszóm: Válaszoljon a Mindenható, írjon vádiratot mint vádlóm!",
  "36": "Bizony, én azt a vállamra venném, és a fejemre kötném, mint koronát.",
  "37": "Lépteim számát is megmondanám neki, mint egy fejedelem, úgy járulnék elé.",
  "38": "Ha a termőföldem ellenem kiáltott, és barázdái együtt siránkoztak,",
  "39": "ha termését fizetség nélkül ettem, vagy művelőit agyonhajszoltam:",
  "40": "tövis teremjen búza helyett, és gyom árpa helyett!Itt végződnek Jób beszédei."
}