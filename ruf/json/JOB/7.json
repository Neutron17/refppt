{
  "1": "Csak küzdelem a halandó sorsa a földön, napjai úgy telnek, mint a napszámosé!",
  "2": "Ahogyan a rabszolga eped az árnyék után, és a napszámos várja a munkabért,",
  "3": "úgy jutottak nekem hiábavaló hónapok, nyomorúságos éjszakákkal fizettek ki engem.",
  "4": "Ha lefekszem, azt kérdem: Mikor kelhetek fel? Hosszú az este, és tele vagyok nyugtalansággal hajnalig.",
  "5": "Testemet férgek és porkéreg borítja, bőröm beforrad, majd kifakad újra.",
  "6": "Napjaim gyorsabbak a takács vetélőjénél, és reménytelenül múlnak el.",
  "7": "Gondold meg, hogy csak szellő az életem, szemem nem lát többé jót.",
  "8": "A szemek, amelyek eddig láttak, többé nem találnak; szemed engem keres, de én már nem vagyok.",
  "9": "Eltűnik a felhő, tovaszáll: éppígy nem jön vissza, aki leszáll a holtak hazájába.",
  "10": "Nem tér vissza többé a házába, lakóhelyén sem tudnak róla többé.",
  "11": "Nem is tartóztatom meg a számat, beszélni fogok szorongó lélekkel, panaszkodni fogok keserű szívvel.",
  "12": "Tenger vagyok-e vagy tengeri szörny, hogy őrséget állítasz ellenem?",
  "13": "Mikor azt gondolom, hogy vigaszt nyújt az ágyam, panaszomat enyhíti fekhelyem,",
  "14": "akkor álmokkal rettentesz, látomásokkal rémítesz meg engem.",
  "15": "Inkább választom a fulladást, inkább a halált, mint e csontvázat.",
  "16": "Elég volt az életemből, nem kell tovább! Hagyj békén, hiszen csak leheletnyi az időm!",
  "17": "Micsoda az ember, hogy ily nagyra tartod, és hogy így törődsz vele?",
  "18": "Minden reggel megvizsgálod, minden pillanatban próbára teszed.",
  "19": "Miért nem veszed le rólam a szemed? Nyálamat sem engeded lenyelni?",
  "20": "Ha vétkeztem, mit követtem el ellened, emberek őrzője? Miért tettél a céltábláddá? Talán terhedre vagyok?",
  "21": "Miért nem bocsátod meg vétkemet, miért nem nézed el bűnömet? Hiszen már a porban fekszem, amikor keresel, már nem leszek."
}