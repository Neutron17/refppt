{
  "1": "Halld meg ezért, Jób, az én szavaimat, figyelj minden beszédemre!",
  "2": "Most már kinyitom a számat, nyelvem hegyén a szó.",
  "3": "Őszinte szívvel szólok, és tudós ajkam tisztán beszél.",
  "4": "Engem Isten Lelke alkotott, a Mindenható lehelete éltet.",
  "5": "Felelj meg nekem, ha tudsz, készülj, és állj ki ellenem!",
  "6": "Lásd, én is olyan vagyok Isten előtt, mint te: agyagból formáltak engem is.",
  "7": "Ne félj és ne ijedj meg tőlem, nem akarlak erőszakkal kényszeríteni.",
  "8": "Te azt mondtad fülem hallatára, és én hallottam hangos szavaidat:",
  "9": "„Tiszta vagyok, vétség nélkül, ártatlan vagyok, nincs bűnöm,",
  "10": "Isten mégis talál bennem kivetnivalót, ellenségének tekint engem,",
  "11": "béklyót tett a lábamra, szemmel tartja minden ösvényemet.”",
  "12": "Erre azt felelem, hogy nincsen igazad, mert nagyobb az Isten a halandó embernél.",
  "13": "Miért vádoltad azzal, hogy egyetlen szóra sem felel?",
  "14": "Hiszen szól az Isten így is meg úgy is, de az emberek nem törődnek vele.",
  "15": "Álomban, éjszakai látomásban, amikor mély álomba merül az ember, vagy a fekvőhelyén szendereg,",
  "16": "akkor ad kijelentést az embernek, és intelmeit pecsétjével hitelesíti.",
  "17": "Így téríti el az embert a rossz cselekedettől, és így óvja meg őt a kevélységtől.",
  "18": "Így akarja lelkét megóvni a sírtól, és életét, hogy ne döfje át fegyver.",
  "19": "Így fegyelmezi betegágyán fájdalommal és csontjainak szüntelen háborgásával.",
  "20": "Megutáltatja vele az ételt, lelkével kedvenc eledelét.",
  "21": "Lesoványodik, húsa már alig látható, azelőtt nem látható csontjai kiállnak.",
  "22": "Közeledik lelke a sírgödörhöz és élete a halottakhoz.",
  "23": "Ha van mellette egy angyal a sok közül, aki közvetít feléje, és megmondja az embernek kötelességét,",
  "24": "akkor könyörül rajta Isten, és ezt mondja: Váltsd ki, hogy ne jusson a sírba, elfogadom a váltságdíjat!",
  "25": "Hadd duzzadjon teste az ifjúi erőtől, térjen vissza ismét fiatalsága!",
  "26": "Istenhez könyörög, és ő kegyelmes lesz hozzá, megengedi, hogy arcát örvendezve nézze, és újból elfogadja a halandót igaznak.",
  "27": "Ő pedig énekben mondja el az embereknek: Vétkeztem, mert görbévé tettem az egyenest, de Isten nem eszerint fizetett meg nekem.",
  "28": "Megváltott engem, hogy ne jussak a sírba, és életem a világosságban gyönyörködhessen.",
  "29": "Mindezt kétszer-háromszor is megteszi Isten az emberrel,",
  "30": "hogy visszahozza őt a sírból, és ráragyog az élők világossága.",
  "31": "Figyelj, Jób, hallgass rám! Légy csendben, most én beszélek!",
  "32": "Ha lesz mondanivalód, válaszolj; beszélj, mert neked szeretnék igazat adni.",
  "33": "Ha pedig nem lesz, akkor hallgass rám! Légy csendben, majd én bölcsességre tanítalak."
}