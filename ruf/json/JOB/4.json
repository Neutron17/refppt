{
  "1": "Megszólalt a témáni Elífáz, és ezt mondta:",
  "2": "Talán terhedre van, ha beszélni próbálok hozzád, de ki tudja itt magába fojtani a szót?",
  "3": "Hiszen másokat intettél, és a lankadt kezeket erősítetted.",
  "4": "A botladozót szavaid talpra állították, és a roskatag térdeket megerősítetted.",
  "5": "Most, hogy rajtad a sor, ellankadtál? Téged ér csapás, és megzavarodsz?",
  "6": "Nem ad bizodalmat istenfélelmed, és reménységet feddhetetlen életed?",
  "7": "Emlékezz csak: elpusztult-e valaki ártatlanul, és irtottak-e ki valahol becsületes embereket?",
  "8": "Ahogyan én láttam, mindenki azt aratja, aminek felszántott: hamisságot és vészt, ha egyszer azt vetett.",
  "9": "Isten leheletétől elpusztulnak, haragja szelétől semmivé lesznek.",
  "10": "Elhallgat a hím oroszlán, nem bömböl többé, és kitörnek a fiatal oroszlán fogai.",
  "11": "Elpusztul a hím oroszlán, mert nincsen zsákmánya, és elszélednek a nőstények kölykei.",
  "12": "Titokzatos szavak jutottak el hozzám, suttogásukat épp csak felfogták füleim,",
  "13": "éjszakai látomásoktól felizgatva, amikor mély álom száll az emberekre.",
  "14": "Rettegés és reszketés fogott el engem, és rettegés töltötte el minden porcikám.",
  "15": "Szellő simította végig az arcomat, felborzolódott a szőr testemen.",
  "16": "Megáll, de nem ismerem fel, amit látok. Egy alak van a szemem előtt, halk hangot hallok:",
  "17": "Igaz-e Isten előtt a halandó? Alkotója előtt tiszta-e az ember?",
  "18": "Hiszen szolgáiban sem bízhat meg, angyalaiban is talál hibát.",
  "19": "Hát még azokban, akik agyagházban laknak, amelynek alapja porban áll! Szétmorzsolják őket, mint a molyt,",
  "20": "reggeltől estére összezúzzák őket, elmúlnak örökre anélkül, hogy bárki észrevenné.",
  "21": "Összeomlik sátruk, meghalnak bölcsesség nélkül."
}