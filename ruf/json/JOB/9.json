{
  "1": "Ekkor megszólalt Jób, és ezt mondta:",
  "2": "Igaz, tudom, hogy így van: hogy is lehetne igaza az embernek Istennel szemben?",
  "3": "Ha kedve támadna vele perbe szállni, ezer kérdés közül egyre sem tudna válaszolni.",
  "4": "Bölcs szívű és hatalmas erejű ő: ki tudna ellene szegülve épségben maradni?",
  "5": "Hegyeket mozdít el, és nem tudják, hogy ő forgatta föl haragjában.",
  "6": "Kimozdítja helyéből a földet, oszlopai is belerendülnek.",
  "7": "Ha parancsol a napnak, nem ragyog fel, és pecséttel zárja le a csillagokat.",
  "8": "Egymaga feszítette ki az eget, lépdel a tenger hullámhegyein.",
  "9": "Ő alkotta a Nagy Medvét és a Kaszáscsillagot, a Fiastyúkot és a Dél csillagait.",
  "10": "Hatalmas dolgokat művel kikutathatatlanul, csodás dolgokat megszámlálhatatlanul.",
  "11": "Elvonul fölöttem, de nem látom, elsuhan, de nem veszem észre.",
  "12": "Ha elragad valamit, ki akadályozhatja meg? Ki mondhatja neki: Mit teszel?",
  "13": "Isten nem fogja vissza haragját, meghunyászkodnak előtte Rahab segítői is.",
  "14": "Hát én hogy felelhetnék meg neki, hogy találhatnék megfelelő szavakat ellene?",
  "15": "Ha igazam volna, sem ellenkezhetnék vele; mint bírámhoz, könyörögnöm kellene.",
  "16": "Ha kiáltanék és válaszolna, akkor sem hinném, hogy figyel hangomra.",
  "17": "Hiszen viharral kerget engem, ok nélkül szaporítja sebeimet.",
  "18": "Nem hagyja, hogy lélegzethez jussak, keserűséggel tölt el engem.",
  "19": "Az erőszakra azt mondja: Nálam nincs erősebb! A törvénykezésre pedig: Ki merne bevádolni engem?",
  "20": "Ha igazam lenne is, bűnösnek mondana szája, ha feddhetetlen lennék is, hamisnak tartana.",
  "21": "Feddhetetlen vagyok! Nem törődöm magammal, megvetem az életemet.",
  "22": "Már úgyis mindegy, kimondom tehát: Véget vet feddhetetlennek és bűnösnek egyaránt.",
  "23": "Ha ostora hirtelen megöl valakit, ő csak gúnyolódik az ártatlan kétségbeesésén.",
  "24": "Bűnös ember kezébe jut az ország, elfedi a bírák arcát. Ki teszi ezt, ha nem ő?",
  "25": "Napjaim gyorsabbak a futárnál, elszaladnak, nem látnak semmi jót.",
  "26": "Elsuhannak, mint a sáscsónak, vagy ahogyan a sas lecsap zsákmányára.",
  "27": "Ha ezt mondom: El akarom felejteni panaszomat, vidámra akarom változtatni arcomat,",
  "28": "megborzadok sok fájdalmamban. Tudom, hogy nem tartasz ártatlannak.",
  "29": "Ha tehát bűnös vagyok, minek fárasszam magam hiába?",
  "30": "Ha hóban mosakodnám is, ha lúggal tisztítanám is kezemet,",
  "31": "akkor is sárba taszíthatsz, még ruháim is utálnának engem.",
  "32": "Mert ő nem ember, mint én, akinek azt felelhetném: Vigyük bíró elé a vitánkat!",
  "33": "Nincs is köztünk döntőbíró, aki mindkettőnkre rátehetné kezét.",
  "34": "Ha levenné rólam vesszejét, és rettentése nem ijesztene,",
  "35": "akkor beszélnék, és nem félnék tőle, hiszen erre magamtól semmi okom sincsen."
}