{
  "1": "Majd tovább beszélt Elíhú, és ezt mondta:",
  "2": "Hallgassatok szavaimra, bölcsek, figyeljetek rám, ti, tudósok!",
  "3": "Mert a fül úgy vizsgálja a szavakat, ahogyan az íny kóstolja az ételt.",
  "4": "Keressük meg együtt az igazságot, értsünk egyet abban, mi a jó.",
  "5": "Hiszen ezt mondta Jób: Igaz vagyok, de Isten megfosztott igazamtól.",
  "6": "Hazudnék, ha azt mondanám, hogy nem nekem van igazam! Halálos nyíl talált el, pedig nem vagyok hitszegő.",
  "7": "Melyik ember olyan, mint Jób? Úgy issza a gúnyolódást, mint a vizet,",
  "8": "egy társaságban forog a gonosztevőkkel, és a bűnös emberekkel jár!",
  "9": "Mert ezt mondja: Nem használ az embernek, ha örömét leli Istenben.",
  "10": "Azért ti, okos emberek, hallgassatok rám! Távol van Istentől a bűn, és a Mindenhatótól az álnokság.",
  "11": "Tettei szerint fizet az embernek: mindenki azt találja, amit keresett.",
  "12": "Bizonyos, hogy Isten nem követ el törvénytelenséget, és a Mindenható nem ferdíti el az igazságot.",
  "13": "Ki bízta volna rá a földet, és ki adta át neki készen a világot?",
  "14": "Ha csak magával gondolna, visszavenné magához lelkét és leheletét,",
  "15": "egyszerre kimúlna minden élőlény, és az ember visszatérne a porba.",
  "16": "Ha elég értelmes vagy, halld meg ezt, szavaimra jól figyelj!",
  "17": "Kormányozhat-e, aki gyűlöli a törvényt? És te bűnösnek tartod az igazat, a hatalmast,",
  "18": "aki megmondja a királynak is, hogy semmirekellő, és a fejedelmeknek, hogy bűnösök,",
  "19": "aki a vezetők javára sem lesz részrehajló, és nem helyezi a gazdagot a nincstelen elé, mert mindenki az ő keze alkotása?!",
  "20": "Meghalnak hirtelen, az éjszaka közepén. Megrendülnek a népek és elenyésznek, távoznia kell a hatalmasnak is, mégpedig nem emberi erő által.",
  "21": "Mert ő szemmel tartja az ember útját, és látja minden lépését.",
  "22": "Nincs az a sötétség és az a sűrű homály, ahol elrejtőzhetnének a gonosztevők.",
  "23": "Mert nem szokta senkivel közölni előre, hogy mikor kell ítéletre megállni előtte:",
  "24": "Hatalmasokat zúz össze vizsgálgatás nélkül, és másokat állít a helyükre,",
  "25": "mert ismeri tetteiket. Egy éjjel ellenük fordul, és szétmorzsolja őket.",
  "26": "Ott bünteti meg a bűnösöket, ahol mindenki látja:",
  "27": "mert elfordultak tőle, és útjaival semmit sem törődtek.",
  "28": "Hisz miattuk száll hozzá a nincstelenek kiáltása, ő pedig meghallgatja a nyomorultak kiáltását.",
  "29": "Ha tétlen is marad, ki ítélhetné el? Ha el akarja rejteni arcát, ki láthatja meg? De ő őrködik a népen és az embereken:",
  "30": "nem engedi uralkodni az elvetemülteket, sem azokat, akik tőrbe csalnák a népet.",
  "31": "De ha valaki azt mondja Istennek: Megbűnhődtem, többé nem teszek rosszat;",
  "32": "te taníts meg arra, amit én nem látok: ha álnokságot követtem el, nem teszem többé!",
  "33": "Talán büntesse meg őt is, csak mert te megveted? Most neked kell döntened, nem nekem; mit tudsz hát felelni?",
  "34": "Ezt mondják majd nekem az értelmes emberek és a bölcs férfiú, aki engem hallgat:",
  "35": "Jób beszél, de értelmetlenül, szavait nem fontolta meg.",
  "36": "Bár sokáig tartana Jób próbatétele, mivel úgy felelt, mint az álnokok!",
  "37": "Hiszen vétkét hűtlenséggel tetézi, gúnyolódva csapkod itt közöttünk, és egyre csak Isten ellen beszél."
}