{
  "1": "Tudod-e, mikor ellik a kőszáli zerge, megfigyelted-e, mikor borjazik a szarvas?",
  "2": "Megszámoltad-e, hány hónapig vemhesek, tudod-e, mikor jön el ellésük ideje?",
  "3": "Lefekszenek, megellik borjaikat, és megszabadulnak fájdalmuktól.",
  "4": "Borjaik megerősödnek, felnőnek a mezőn, elszélednek, és nem térnek hozzájuk vissza.",
  "5": "Ki engedte szabadon a vadszamarat, ki oldozta el a zebra kötelét?",
  "6": "A pusztát rendeltem otthonává, lakóhelyévé a szikes földet.",
  "7": "Kineveti a városi sokadalmat, nem hallja a hajcsár kiáltozását.",
  "8": "A hegyeken keres magának legelőt, fölkutat mindenféle zöld növényt.",
  "9": "Hajlandó-e szolgálni neked a bivaly? Ott tölti az éjszakát jászolodnál?",
  "10": "Barázdába tudod-e fogni kötéllel a bivalyt, boronálja-e utánad a göröngyöket?",
  "11": "Bízhatsz-e benne, mivel olyan erős? Rábízhatod-e a munkádat?",
  "12": "Elhiszed-e róla, hogy behordja gabonádat, és szérűdre betakarítja?",
  "13": "Vígan verdes szárnyával a strucc, pedig nem gólya szárnya és tolla az!",
  "14": "A földön hagyja tojásait, és a porban költeti ki.",
  "15": "Elfelejti, hogy ráléphetnek, és a mezei vad eltaposhatja.",
  "16": "Fiaihoz oly mostoha, mintha nem is az övéi volnának; nem retteg attól, hogy kárba vész fáradsága.",
  "17": "Mert Isten megtagadta a bölcsességet tőle, nem részesítette értelemben.",
  "18": "De ha nekirugaszkodik, nevet a lovon és annak lovasán.",
  "19": "Te adsz-e erőt a lónak, te ruházod-e fel a nyakát sörénnyel?",
  "20": "Te ugráltatod-e, mint egy szöcskét? Büszke horkantása félelmetes.",
  "21": "Kapálja a csatateret, örvend erejének, és nekirohan a fegyvernek.",
  "22": "Neveti a rettegést, nem remeg, nem fordul vissza a kard elől.",
  "23": "Csörög rajta a tegez, csillog a lándzsa és a kopja.",
  "24": "Döngve, toporogva kapálja a földet, nem marad veszteg, ha zeng a kürt szava.",
  "25": "Boldogan nyerít, ha meghallja a kürtöt, messziről megérzi a harcot, a vezérek dörgő hangját és a harci zajt.",
  "26": "A te értelmed műve az, hogy szárnyra kel az ölyv, és kiterjeszti szárnyait dél felé?",
  "27": "A te parancsodra száll-e magasan a sas, és rakja magasban a fészkét?",
  "28": "Kősziklán lakik, ott tanyázik, a sziklafokon és a bérctetőn.",
  "29": "Onnan kémlel ennivaló után, messzire ellátnak szemei.",
  "30": "Fiókái vért szürcsölgetnek, és ahol holttest van, ő is ott terem."
}