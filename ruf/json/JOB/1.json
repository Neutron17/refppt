{
  "1": "Élt Úc földjén egy Jób nevű ember. Feddhetetlen és becsületes ember volt, félte az Istent, és kerülte a rosszat.",
  "2": "Hét fia és három leánya született.",
  "3": "Hétezer juh, háromezer teve, ötszáz igás ökör és ötszáz szamár volt a jószága, és igen sok szolgája volt. Ez az ember tekintélyesebb volt minden keleti embernél.",
  "4": "Fiai lakomát szoktak tartani, mindegyik a maga házában és a maga napján. Ilyenkor üzentek három nővérüknek, és őket is meghívták, hogy velük együtt egyenek-igyanak.",
  "5": "Amikor azonban a lakoma napjai sorra lejártak, értük küldött Jób, és megszentelte őket úgy, hogy korán reggel fölkelt, és annyi égőáldozatot mutatott be, ahányan voltak. Mert azt gondolta Jób: Hátha vétkeztek a fiaim, és káromolták Istent szívükben. Így szokott tenni Jób minden alkalommal.",
  "6": "Történt egy napon, hogy az istenfiak megjelentek, és megálltak az  Úr előtt. Velük együtt megjelent a Sátán is.",
  "7": "Az  Úr megkérdezte a Sátánt: Honnan jössz? A Sátán ezt felelte az  Úrnak: A földön barangoltam, ott jártam-keltem.",
  "8": "Erre ezt mondta az  Úr a Sátánnak: Észrevetted-e szolgámat, Jóbot? Nincs hozzá fogható a földön: feddhetetlen és becsületes ember, féli az Istent, és kerüli a rosszat.",
  "9": "A Sátán így felelt az  Úrnak: Megvan rá az oka, azért féli az Istent!",
  "10": "Hiszen te oltalmazod őt, a házát és mindenét, amije csak van! Keze munkáját megáldottad, és jószága elszaporodott a földön.",
  "11": "De nyújtsd csak ki a kezed, és tedd rá mindarra, amije van, majd káromol még téged!",
  "12": "Az  Úr ezt felelte a Sátánnak: Mindenét a kezedbe adom, csak rá magára nem vethetsz kezet! És eltávozott a Sátán az  Úr elől.",
  "13": "Egyszer, amikor Jób fiai és leányai elsőszülött testvérük házában lakomáztak, borozgattak,",
  "14": "hírnök érkezett Jóbhoz, és így szólt: A marhák odakint szántottak, a szamarak pedig mellettük legelésztek.",
  "15": "De a sábaiak rájuk rontottak, és elvitték őket, a legényeket pedig kardélre hányták. Csak én menekültem meg, hogy hírt adhassak neked.",
  "16": "Még beszélt, amikor érkezett egy másik, és így szólt: Tűz csapott le Istentől az égből, amely megégette és elpusztította a juhokat és a legényeket. Csak én menekültem meg, hogy hírt adhassak neked.",
  "17": "Még beszélt, amikor ismét érkezett valaki, és így szólt: A káldeusok három csapatban rajtaütöttek a tevéken és elvitték őket, a legényeket pedig kardélre hányták. Csak én menekültem meg, hogy hírt adhassak neked.",
  "18": "Még beszélt, amikor érkezett egy másik, és így szólt: Fiaid és leányaid elsőszülött testvérük házában lakomáztak, borozgattak.",
  "19": "De hirtelen erős szél támadt a puszta felől, megrendítette a ház négy sarkát, az rászakadt a fiatalokra, és meghaltak. Csak én menekültem meg, hogy hírt adhassak neked.",
  "20": "Jób ekkor fölállt, megszaggatta köntösét, és megnyírta a fejét. Azután a földre esve leborult,",
  "21": "és így szólt: Meztelenül jöttem ki anyám méhéből, meztelenül is megyek el. Az  Úr adta, az  Úr vette el, áldott legyen az  Úr neve!",
  "22": "Még ebben a helyzetben sem vétkezett Jób, és nem követett el megbotránkoztató dolgot Isten ellen."
}