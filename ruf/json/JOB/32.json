{
  "1": "Ez a három férfi nem válaszolt többé Jóbnak, mivel ő igaznak tartotta magát.",
  "2": "Akkor haragra gerjedt a Búzból, Rám nemzetségéből való Elíhú, Barakél fia. Megharagudott Jóbra, amiért igaznak tartotta magát Istennel szemben.",
  "3": "De a három barátjára is megharagudott, mert nem találták meg a kellő választ, hogy bűnösnek nyilváníthassák Jóbot.",
  "4": "Elíhú azonban várt a Jóbhoz szóló beszédével, mert azok idősebbek voltak nála.",
  "5": "De amikor látta Elíhú, hogy a három férfi nem tud már mit felelni, akkor megharagudott.",
  "6": "Megszólalt hát a Búzból való Elíhú, Barakél fia, és ezt mondta: Én még fiatal vagyok, ti pedig öregek. Ezért hátrahúzódtam, és féltem elmondani nektek, amit tudok.",
  "7": "Azt gondoltam: beszéljenek a korosabbak, adják tudtul a bölcsességet az idősebbek.",
  "8": "De csak a lélek az a halandóban, a Mindenható lehelete, ami értelmessé teszi.",
  "9": "Nem az idősek a bölcsek, és nem a vének értenek az ítélethez.",
  "10": "Ezért azt mondom, hallgass rám, hadd mondjam el én is, amit tudok.",
  "11": "Én kivártam, amíg beszéltetek, figyeltem, amíg okoskodtatok, amíg kerestétek a megfelelő szavakat.",
  "12": "Figyelmesen hallgattalak titeket, de senki sem tudta Jóbot megcáfolni, egyikőtök sem felelt meg mondásaira.",
  "13": "Ne mondjátok: Olyan bölcsességre bukkantunk, melyet csak Isten győzhet le, ember nem.",
  "14": "Nem hozzám intézte szavait, ezért nem a ti mondásaitokkal felelek neki.",
  "15": "Megrettentek, nem válaszoltak többé. Cserbenhagyták őket a szavak.",
  "16": "Vártam, de ők nem beszéltek. Megálltak, és nem szóltak többet.",
  "17": "Hadd mondjam hát el én is a magamét, hadd mondjam el én is, amit tudok!",
  "18": "Mert tele vagyok szavakkal, szorongat belülről a lélek.",
  "19": "Olyan már a bensőm, mint a lezárt újbor, széthasad, mint erjedő musttól a tömlő.",
  "20": "Beszélek tehát, hogy levegőhöz jussak. Megnyitom számat, és válaszolok.",
  "21": "Nem leszek elfogult sem erre, sem arra, senkinek nem fogok hízelegni.",
  "22": "Nem is értek én a hízelgéshez, meg el is ragadna gyorsan az Alkotóm."
}