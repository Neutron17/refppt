{
  "1": "Történt egy napon, hogy az istenfiak megjelentek, és megálltak az  Úr előtt. Velük együtt megjelent a Sátán is, és megállt az  Úr előtt.",
  "2": "Az  Úr megkérdezte a Sátánt: Honnan jössz? A Sátán ezt felelte az  Úrnak: A földön barangoltam, ott jártam-keltem.",
  "3": "Erre ezt mondta az  Úr a Sátánnak: Észrevetted-e szolgámat, Jóbot? Nincs hozzá fogható a földön. Feddhetetlen és becsületes ember, féli az Istent, és kerüli a rosszat. Még most is kitartóan feddhetetlen, bár felingereltél ellene, hogy ok nélkül tönkretegyem.",
  "4": "A Sátán azonban így válaszolt az  Úrnak: Bőrért bőrt ad az ember, de az életéért mindent odaad!",
  "5": "Nyújtsd csak ki a kezed, és tedd rá csontjaira meg a húsára, majd káromol még téged!",
  "6": "Az  Úr ezt felelte a Sátánnak: A kezedbe adom, csak az életét kíméld meg!",
  "7": "A Sátán eltávozott az  Úr színe elől, és megverte Jóbot rosszindulatú fekélyekkel tetőtől talpig.",
  "8": "Jób fogott egy cserépdarabot, azzal vakarta magát, és hamuba ült.",
  "9": "A felesége ezt mondta neki: Még most is ragaszkodsz ahhoz, hogy feddhetetlen maradj? Átkozd meg Istent, és halj meg!",
  "10": "De ő így felelt neki: Úgy beszélsz te is, ahogyan a bolondok szoktak beszélni! Ha a jót elfogadtuk Istentől, a rosszat is el kell fogadnunk. Még ebben a helyzetben sem mondott Jób olyat, amivel vétkezett volna.",
  "11": "Amikor meghallotta Jób három barátja, hogy mennyi baj érte őt, eljöttek a lakóhelyükről: Elífáz Témánból, Bildád Súahból és Cófár Naamából. Megállapodtak egymással, hogy elmennek hozzá, és részvéttel vigasztalják őt.",
  "12": "De amikor messziről megpillantották, alig ismertek rá. Hangosan sírni kezdtek, megszaggatták köntösüket, és port szórtak a fejükre.",
  "13": "És mellette ültek a földön hét nap és hét éjjel; de egyik sem szólt hozzá egy szót sem, mert látták, hogy milyen nagy a fájdalma."
}