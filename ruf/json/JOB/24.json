{
  "1": "Miért nincsenek a Mindenhatónál ítéletre fenntartott idők, miért nem láthatják ítéletének napjait, akik őt ismerik?",
  "2": "Elmozdítják a határokat, nyájakat rabolnak el, és azt legeltetik.",
  "3": "Az árvák szamarát elhajtják, az özvegyek ökrét elviszik zálogul.",
  "4": "Lekergetik az útról a szegényeket, minden elesettnek meg kell lapulnia az országban.",
  "5": "Úgy élnek, mint vadszamarak a pusztában: kimennek, hogy munkájukkal harapnivalót keressenek, mert a pusztaság ad kenyeret gyermekeinek.",
  "6": "A bűnösök mezejéről szereznek takarmányt, és az ő szőlőjükben szedegetnek.",
  "7": "Meztelenül hálnak, ruhátlanul, még hidegben sincs takarójuk.",
  "8": "Zivatar áztatja őket a hegyekben, a sziklához lapulnak, mert nincs más menedékük.",
  "9": "Letépik az emlőről az árvát, és a szegény csecsemőjét elviszik zálogul.",
  "10": "Meztelenül járnak, ruhátlanul, és éhezve hordják a kévét.",
  "11": "Mások házánál préselnek olajat, taposnak a borsajtókban, mégis szomjaznak.",
  "12": "A városban haldoklók nyögnek, megsebzettek kiáltanak segítségért, de Isten nem törődik ezzel.",
  "13": "Vannak, akik a világosság ellenségei lettek, nem ismerik útjait, nem maradnak ösvényein.",
  "14": "Virradat előtt kel föl a gyilkos, hogy megölje az elesettet és a szegényt, a tolvaj pedig éjjel.",
  "15": "A házasságtörő szeme az alkonyatot lesi: Senki szeme ne vegyen észre – gondolja, és lepellel takarja el arcát.",
  "16": "Sötétben törnek be a házakba, nappal bezárkóznak, nem akarnak tudni a világosságról.",
  "17": "Mert mindnyájuknak a sűrű sötétség a reggelük, hiszen megszokták a rémítő, sűrű sötétséget.",
  "18": "Gyorsan eltűnnek a víz színén, birtokuk átkozott lesz az országban, nem tér be többé a szőlőskertekbe.",
  "19": "Szárazság és hőség elnyeli a hó levét, a holtak hazája pedig azokat, akik vétkeztek.",
  "20": "Még az anyaméh is elfelejti őt, férgek csemegéje lesz. Senki sem emlékszik rá többé, összetörik az álnokság, mint a fa.",
  "21": "Mert bántalmazza a meddőt, aki nem szült, és az özveggyel nem tesz jót.",
  "22": "Isten erejéből nyer időt az erős; ha most még áll is, nem marad majd így egész életében.",
  "23": "Biztonságot ad neki és támaszt, de szemmel tartja útjait.",
  "24": "Fölemelkednek, de egy kis idő múlva nincsenek, alászállnak, elenyésznek, mint bárki más, levágják őket, mint a kalászokat.",
  "25": "Nem így van-e? Ki hazudtolhatna meg, ki tehetné semmivé szavamat?"
}