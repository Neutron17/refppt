{
  "1": "Ekkor megszólalt Jób, és ezt mondta:",
  "2": "Bárcsak megmérnék elkeseredésemet, és szenvedésemmel együtt mérlegre tennék!",
  "3": "Bizony, súlyosabb a tenger homokjánál, ezért voltak balgák a szavaim.",
  "4": "Mert a Mindenható nyilai vannak bennem, mérgüket issza lelkem, és Isten rettentései sorban elérnek engem.",
  "5": "Ordít-e a vadszamár a fűben, bőg-e az ökör a takarmánya mellett?",
  "6": "Megeszik-e az ízetlen ételt sótlanul, vagy van-e íze a nyers tojásnak?",
  "7": "Érintésétől is iszonyodom: olyan az, mint a romlott étel.",
  "8": "Bárcsak teljesülne kívánságom, és beteljesítené Isten reménységemet!",
  "9": "Bárcsak úgy döntene Isten, hogy összezúz, kinyújtaná kezét, hogy elvágja életem fonalát!",
  "10": "Akkor még lenne vigaszom, tudnék örülni a kíméletlen fájdalomban is, hogy nem tagadtam meg a szent Isten beszédét.",
  "11": "Honnan vegyek erőt a várakozásra? Mi várhat még rám, hogy tovább reménykedjem?",
  "12": "Nem vagyok olyan erős, mint a kő, nem ércből van a testem.",
  "13": "Hát nem kapok segítséget? El van zárva tőlem a szabadulás?",
  "14": "Baráti szeretetre van szüksége a szenvedőnek, ha elhagyta is a Mindenható félelmét.",
  "15": "Testvéreim hűtlenek, mint a patak, ahogyan a patakok vize eltűnik:",
  "16": "előbb jégtől zavarosak, olvadó hó hömpölyög bennük,",
  "17": "majd idővel visszahúzódnak, elapadnak, a hőségben fenékig kiszikkadnak.",
  "18": "Letérnek útjukról a karavánok, de kietlen helyre jutnak, és elpusztulnak.",
  "19": "Őket keresik Témá karavánjai, a sábai vándorok bennük reménykednek.",
  "20": "De megszégyenülnek, amiért bennük bizakodtak, csalódnak, amint odaérnek.",
  "21": "Így jártam most én is veletek: látjátok a borzalmat, és féltek.",
  "22": "Mondtam-e, hogy adjatok valamit, vagy javaitokból adjatok ajándékot értem,",
  "23": "hogy mentsetek meg az ellenség kezéből, váltsatok ki a zsarnokok kezéből?",
  "24": "Tanítsatok, és elhallgatok, értessétek meg velem, miben tévedtem!",
  "25": "Milyen fájdalmas az őszinte beszéd! De mire való örökös feddésetek?",
  "26": "Szavaimért akartok megfeddeni? Hiszen a szélnek szól a kétségbeesett ember!",
  "27": "Ti még az árvára is sorsot vetnétek, barátaitokra is alkudoznátok!",
  "28": "Tekintsetek rám végre, szemetekbe csak nem hazudok!",
  "29": "Hagyjátok abba, ne kövessetek el jogtalanságot! Hagyjátok abba, hisz nekem van igazam!",
  "30": "Szólt-e nyelvem álnokságot? Nem érezné-e ínyem, mi okozhat romlást?"
}