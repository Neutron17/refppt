{
  "1": "Azon a napon így énekelt Debóra és Bárák, Abínóam fia:",
  "2": "A fejedelmek Izráel élére álltak, és önként harcra kelt a nép: áldjátok hát az  Urat!",
  "3": "Halljátok, királyok, figyeljetek, fejedelmek! Én most az  Úrnak éneket mondok, zsoltárt zengek az  Úrnak, Izráel Istenének.",
  "4": "Amikor Széírből kijöttél,  Uram, amikor Edóm mezején lépdeltél, rengett a föld, csepegett az ég is, vizet csepegtettek a fellegek is.",
  "5": "Remegtek a hegyek az  Úr színe előtt, még a Sínai is, Izráel Istenének, az  Úrnak színe előtt.",
  "6": "Anát fia, Samgar idejében, Jáél idejében kihaltak az ösvények; akik útra keltek, rejtett ösvényeken jártak.",
  "7": "Hiányzott a vezetés, hiányzott Izráelből, mígnem fölkeltem én, Debóra, fölkeltem én, Izráel anyjaként.",
  "8": "Új isteneket választottak, de aztán folyt is a harc a kapuknál, ám pajzs meg dárda nem volt látható a negyvenezernél Izráelben.",
  "9": "Szívem Izráel vezetőié, akik önként keltek föl a népből. Áldjátok az  Urat!",
  "10": "Akik fehér szamarakon nyargalásztok, akik szőnyegeken ültök, vagy úton jártok, fennen hirdessétek!",
  "11": "Pásztorok hangján az itatóvályúknál, ott csendülnek fel az  Úr igaz tettei, vezetésének igaz tettei Izráelben. Így vonult a kapukhoz az  Úr népe.",
  "12": "Serkenj, serkenj föl, Debóra, serkenj, serkenj, mondj éneket! Kelj föl, Bárák, fogd el foglyaidat, Abínóam fia!",
  "13": "Így jött a dicső maradék, jött az  Úr népe a hősökkel hozzám:",
  "14": "az Amálékban gyökeret vert Efraimból valók, utánad Benjámin, a te népeddel együtt; Mákírból jöttek a vezetők, Zebulonból a vezéri pálcát hordók,",
  "15": "Issakár vezérei, a Debórával tartók. Issakár meg Bárák a völgybe vonult gyalogságával. Rúben tartományaiban nagy fontolgatások voltak.",
  "16": "Miért maradtál mégis ülve a karámok között, hallgatva a pásztorfurulyát? Rúben tartományaiban nagy fontolgatások voltak.",
  "17": "Gileád a Jordánon túl tanyázik. És Dán miért időzik a hajóknál? Ásér ülve maradt a tenger partján, ott tanyázik öbleinél.",
  "18": "De Zebulon halált megvető bátorságú nép, meg Naftáli is a mezőség magaslatain.",
  "19": "Királyok jöttek, harcoltak, Kánaán királyai harcoltak Taanaknál, Megiddó vizénél, de egy darab ezüstöt sem vehettek el.",
  "20": "Az égből harcoltak a csillagok, pályájukról harcoltak Sisera ellen.",
  "21": "A Kísón-patak elsodorta őket, az ősi patak, a Kísón-patak. – Folytasd, lelkem, teljes erővel!",
  "22": "Hogy csattogtak a lovak patái, amikor vágtattak vágtató csődörei!",
  "23": "Átkozzátok Mérózt, mondta az  Úr angyala, átkozva átkozzátok lakóit, mert nem jöttek el segíteni az  Úrnak, segíteni az  Úrnak a többi hőssel együtt!",
  "24": "De áldott az asszonyok közt Jáél, a kéni Héber asszonya, nincs nála áldottabb a sátorlakó asszonyok között.",
  "25": "Vizet kértek, és ő tejet adott, díszes csészében tejszínt hozott.",
  "26": "Kezével a cövekért nyúlt, jobbjával a súlyos kalapácsért. Lesújtott vele Siserára, szétzúzta a fejét, betörte, átfúrta halántékát.",
  "27": "Lába elé roskadt, elesett, elterült, lába elé roskadt, elesett; ahová leroskadt, ott esett el élettelenül.",
  "28": "Az ablakon át kinézett, Sisera anyja jajgatott a rostélyon át: Miért késik annyit harci kocsijával? Miért nem hallom már szekerének zaját?",
  "29": "Legbölcsebb udvarhölgye felel, ő meg elismétli magának szavait:",
  "30": "Talán zsákmányt leltek, s azon osztozkodnak; egy-két rabnő is jut mindegyik férfinak! Tarka ruha lesz, tarka ruha lesz Sisera zsákmánya, festett kendőt kapok, nem is egyet, kettőt, a nyakamra zsákmánynak!",
  "31": "Így vesszen el,  Uram, minden ellenséged! De akik szeretnek, legyenek olyanok, mint a felkelő nap ereje teljében!És béke lett az országban negyven esztendeig."
}