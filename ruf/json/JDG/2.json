{
  "1": "Az  Úr angyala fölment Gilgálból Bókímba, és ezt mondta: Kivezettelek benneteket Egyiptomból, és behoztalak erre a földre, amelyet esküvel ígértem atyáitoknak, és azt mondtam: Nem bontom fel szövetségemet veletek soha,",
  "2": "de ti se kössetek szövetséget ennek a földnek a lakosaival, romboljátok le oltáraikat! Ti azonban nem hallgattatok szavamra. Hogy tehettétek ezt?",
  "3": "Azt is mondtam: Nem űzöm el őket előletek, hadd legyenek az oldalatokban, isteneik pedig legyenek csapdává a számotokra!",
  "4": "Amikor az  Úr angyala elmondta ezeket a dolgokat Izráel fiainak, a nép hangos sírásra fakadt.",
  "5": "Ezért nevezték el azt a helyet Bókímnak. És áldozatot mutattak be ott az  Úrnak.",
  "6": "Amikor Józsué elbocsátotta a népet, Izráel fiai elmentek, ki-ki a maga örökségébe, hogy birtokba vegyék az országot.",
  "7": "A nép pedig az  Urat szolgálta Józsué egész életében meg azoknak a véneknek az idejében, akik túlélték Józsuét, és akik látták az  Úrnak mindazokat a nagy tetteit, amelyeket véghezvitt Izráelért.",
  "8": "Azután meghalt Józsué, Nún fia, az  Úr szolgája száztíz éves korában,",
  "9": "és eltemették örökségének a területén, Timnat-Szerahban, Efraim hegyvidékén, a Gaas-hegytől északra.",
  "10": "Az az egész nemzedék is atyái mellé került, és egy másik nemzedék támadt utána, amely nem ismerte az  Urat, sem azokat a tetteket, amelyeket véghezvitt Izráelért.",
  "11": "Izráel fiai azt cselekedték, amit rossznak lát az  Úr, mert a Baalokat tisztelték.",
  "12": "Elhagyták az  Urat, atyáik Istenét, aki kihozta őket Egyiptomból, és más istenek után jártak a környező népek istenei közül, azokat imádták, és így ingerelték az  Urat.",
  "13": "De amikor elhagyták az  Urat, és Baalt meg az Astartékat tisztelték,",
  "14": "föllángolt az  Úr haragja Izráel ellen, és fosztogatók kezébe adta, hogy fosztogassák őket. Kiszolgáltatta őket a körülöttük levő ellenségeiknek, úgyhogy nem tudtak többé ellenségeiknek ellenállni.",
  "15": "Valahányszor kivonultak, az  Úr keze bajt hozott rájuk, ahogyan megmondta az  Úr, és ahogyan megesküdött nekik az  Úr. Így nagyon szorult helyzetbe jutottak.",
  "16": "Akkor bírákat támasztott az  Úr, és azok megszabadították őket fosztogatóik kezéből.",
  "17": "De bíráikra sem hallgattak, hanem más istenekkel paráználkodtak, és azokat imádták. Hamar letértek arról az útról, amelyen őseik jártak, akik hallgattak az  Úr parancsolataira. Ők nem így cselekedtek.",
  "18": "Mert amikor az  Úr bírákat támasztott nekik, maga az  Úr volt a bíróval, és megszabadította őket ellenségeik kezéből, amíg az a bíró élt. Megkönyörült rajtuk az  Úr, amikor panaszkodtak nyomorgatóik és sanyargatóik miatt.",
  "19": "De amikor meghalt a bíró, ismét romlottabbak lettek őseiknél, mert más istenek után jártak, azokat tisztelték, és azokat imádták. Nem hagytak fel cselekedeteikkel és megátalkodott magatartásukkal.",
  "20": "Föllángolt ezért az  Úr haragja Izráel ellen, és ezt mondta: Mivel ez a nép megszegte szövetségemet, amelyre atyáikat köteleztem, és nem hallgat a szavamra,",
  "21": "én sem űzök ki többé egyetlen népet sem előlük azok közül, akiket Józsué a halálakor itt hagyott.",
  "22": "Mert velük fogom próbára tenni Izráelt: vajon ragaszkodnak-e az  Úr útjához, ahogyan ragaszkodtak őseik, és azon járnak-e, vagy pedig nem.",
  "23": "Ezért hagyta helyükön az  Úr ezeket a népeket, és nem űzte ki őket azonnal, nem adta őket Józsué kezébe."
}