{
  "1": "Pál, Krisztus Jézus foglya és Timóteus, a testvér Filemonnak, szeretett testvérünknek és munkatársunknak,",
  "2": "Appiának, a mi testvérünknek, Arkhipposznak, a mi bajtársunknak és a házadban levő gyülekezetnek:",
  "3": "Kegyelem nektek és békesség Istentől, a mi Atyánktól és az Úr Jézus Krisztustól.",
  "4": "Hálát adok mindenkor az én Istenemnek, amikor megemlékezem rólad imádságaimban,",
  "5": "mert hallottam az Úr Jézusba vetett hitedről és a szentek iránt tanúsított szeretetedről,",
  "6": "és imádkozom azért, hogy a hitünkben való közösséged eljuttasson téged mindannak a jónak a megismerésére, amely Krisztusért van bennünk.",
  "7": "Szeretetedben sok örömünk és vigasztalásunk volt, mert a szentek szíve felüdült általad, testvérem.",
  "8": "Krisztusban tehát egészen nyíltan megparancsolhatnám neked azt, ami kötelességed volna,",
  "9": "a szeretet miatt azonban inkább csak kérlek, mert ilyen vagyok én, az öreg Pál, most még fogoly is Krisztusért.",
  "10": "Kérlek pedig téged az én fiamért, akit a fogságban szültem, Onészimoszért,",
  "11": "aki egykor neked haszontalan volt, most pedig neked is, nekem is hasznos.",
  "12": "Visszaküldöm neked őt, vagyis az én szívemet,",
  "13": "pedig magamnál szerettem volna tartani, hogy helyetted szolgáljon nekem az evangéliumért szenvedett fogságomban.",
  "14": "Beleegyezésed nélkül azonban semmit sem akartam tenni, hogy jótetted ne kényszerű, hanem önkéntes legyen.",
  "15": "Hiszen talán azért szakadt el tőled egy időre, hogy örökre visszanyerd,",
  "16": "most már nem úgy, mint rabszolgát, hanem rabszolgánál jóval többet: aki nekem is, de sokkal inkább neked, testi értelemben is és az Úrban is szeretett testvéred.",
  "17": "Ha tehát engem társadnak tartasz, fogadd őt úgy, mint engem!",
  "18": "Ha pedig valamivel megbántott vagy tartozik, azt nekem számítsd fel!",
  "19": "Én, Pál, saját kezemmel írom ezt: Megadom neked! Azt nem akarom mondani, hogy önmagaddal is tartozol nekem.",
  "20": "Bizony, testvérem, bárcsak hasznodat vehetném az Úrban! Nyugtasd meg az én szívemet Krisztusban!",
  "21": "Engedelmességedben bízva írok neked, mert tudom, hogy többet is megteszel annál, amit mondok.",
  "22": "Egyúttal készíts szállást is nekem, mert remélem, hogy imádságotokért ajándékul kaptok engem.",
  "23": "Köszönt téged Epafrász, fogolytársam Krisztus Jézusban,",
  "24": "Márk, Arisztarkhosz, Démász és Lukács, az én munkatársaim.",
  "25": "Az Úr Jézus Krisztus kegyelme legyen a ti lelketekkel!"
}