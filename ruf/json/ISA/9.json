{
  "1": "A nép, amely sötétségben jár, nagy világosságot lát, a homály földjén lakókra világosság ragyog.",
  "2": "Te megszaporítod a népet, nagy örömöt szerzel neki. Úgy örülnek színed előtt, ahogyan aratáskor szoktak örülni; ahogyan vigadni szoktak, akiknek zsákmányt osztanak.",
  "3": "Mert terhes igáját, a hátát verő botot, sanyargatójának vesszejét összetöröd, mint Midján napján.",
  "4": "Mert minden dübörögve menetelő csizma és véráztatta köpönyeg elég, és tűz martaléka lesz.",
  "5": "Mert egy gyermek születik nekünk, fiú adatik nekünk. Az uralom az ő vállán lesz, és így fogják nevezni: Csodálatos Tanácsos, Erős Isten, Örökkévaló Atya, Békesség Fejedelme!",
  "6": "Uralma növekedésének és a békének nem lesz vége Dávid trónján és országában, mert megerősíti és megszilárdítja törvénnyel és igazsággal mostantól fogva mindörökké. A Seregek  Urának féltő szeretete viszi véghez ezt!",
  "7": "Egy igét küldött Jákóbnak az Úr, és az eljutott Izráelhez,",
  "8": "hogy megtudja az egész nép, Efraim és Samária lakossága, amely gőgösen és dölyfös szívvel mondja:",
  "9": "Téglák omlottak le, de mi faragott kőből építünk! Vadfügefákat vágtak ki, de mi cédrusokkal pótoljuk!",
  "10": "Fölbujtja ellene az  Úr Recín vezéreit, és ráuszítja ellenségeit:",
  "11": "az arámokat elölről, a filiszteusokat hátulról, és falják Izráelt tele szájjal. Mindezzel nem múlt el haragja, és keze még ki van nyújtva.",
  "12": "De ez a nép nem tért meg ostorozójához, és nem kereste a Seregek  Urát.",
  "13": "Ezért kiirtotta az  Úr Izráelből a fejet és a farkat, a pálmát és a kákát egyszerre.",
  "14": "A vén és a főrendű a fej, a hazugságot tanító próféta pedig a farok.",
  "15": "Mert tévútra vezették ezt a népet vezetői, és megzavarodtak azok, akiket vezettek.",
  "16": "Ezért nem örül ifjainak az Úr, nem könyörül árváin és özvegyein, mert mindenki elvetemült gonosztevő, és minden száj bolondságot beszél. Mindezzel nem múlt el haragja, keze még ki van nyújtva.",
  "17": "Mert föllángol a gonoszság, mint a tűz, megemészti a tövist és a gazt. Meggyújtja az erdő bozótját, gomolyogva száll föl a füstje.",
  "18": "A Seregek  Urának haragja miatt borul lángba az ország, a nép pedig tűz martaléka lesz; senki sem könyörül a másikon.",
  "19": "Jobbjába is beleharap, mert olyan éhes, balját is megenné, mert nincs mivel jóllaknia; saját karjáról is leenné mindenki a húst:",
  "20": "Manassé Efraimra, Efraim Manasséra, mindketten Júdára támadnak. Mindezzel nem múlt el haragja, keze még ki van nyújtva."
}