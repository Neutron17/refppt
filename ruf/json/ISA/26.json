{
  "1": "Azon a napon ezt az éneket éneklik Júda országában: Erős a mi városunk: az  Úr kőfalat és bástyát állított védelmére.",
  "2": "Nyissátok ki a kapukat, hadd jöjjön be az igaz nép, amely hűséges maradt!",
  "3": "Akinek szilárd a jelleme, azt megőrzöd teljes békében, mert benned bízik.",
  "4": "Bízzatok az  Úrban mindenkor, mert az  Úr a mi kősziklánk mindörökre!",
  "5": "Ő letaszítja a magasból az ott lakókat, lerombolja a megerősített várost, földig lerombolja, a porba taszítja.",
  "6": "Széttapossák majd a lábak: a nincstelenek lábai, a szegények léptei.",
  "7": "Az igaz ember ösvénye egyenes, te egyengeted az igaz ember útját.",
  "8": "Ítéleted idején is benned reménykedtünk,  Uram, neved dicséretére vágyott a lelkünk.",
  "9": "Lelkem hozzád vágyódik éjjel, teljes szívből kereslek téged. Mert ha ítéletet tartasz a földön, igazságot tanulnak a világ lakói.",
  "10": "Ha a bűnös kegyelmet kap, nem tanul igazságot. Becsületes országban is álnokul él, és nem nézi az  Úr fenségét.",
  "11": "Uram, fölemelted kezedet, de nem látják. Majd meglátják, hogy féltőn szereted népedet, és megszégyenülnek: tűz emészti meg ellenségeidet.",
  "12": "Uram, te szerzel nekünk békességet, hiszen mindent te tettél, ami velünk történt.",
  "13": "Urunk, Istenünk, más urak voltak a gazdáink, nem te, de csak a te nevedet dicsérjük.",
  "14": "A halottak nem kelnek életre, az árnyak nem támadnak föl. Ezért mikor megbüntetted és kiirtottad őket, még az emlékezetüket is eltörölted!",
  "15": "Megszaporítottad e népet,  Uram, megszaporítottad e népet, megdicsőítetted magad, mindenfelé kiterjesztetted az ország határait.",
  "16": "Uram, a nyomorúságban téged kerestek, hozzád kiáltottak szüntelen, amikor fenyítetted őket.",
  "17": "Olyanok voltunk előtted,  Uram, mint a terhes asszony, amikor szülni kezd: amíg vajúdik, folyton kiáltozik fájdalmában.",
  "18": "Terhesek voltunk, vajúdtunk, de csak szelet szültünk: nem szereztünk szabadulást az országnak, és nem jöttek emberek a világra.",
  "19": "De a te halottaid életre kelnek, föltámadnak a holttesteik! Ébredjetek, és ujjongjatok, kik a porban laktok! Mert harmatod a világosság harmata, és a föld visszaadja az árnyakat.",
  "20": "Eredj, népem, menj be a szobádba, és zárd magadra az ajtót! Rejtőzz el egy rövid pillanatra, míg elmúlik az  Úr haragja!",
  "21": "Mert jön már lakóhelyéről az  Úr, hogy megfizessen bűneiért a föld lakóinak. A föld föltárja majd a kiontott vért, és nem fedi be többé a meggyilkoltakat."
}