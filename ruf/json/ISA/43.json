{
  "1": "De most így szól az  Úr, a te teremtőd, Jákób, a te formálód, Izráel: Ne félj, mert megváltottalak, neveden szólítottalak, enyém vagy!",
  "2": "Ha vízen kelsz át, én veled vagyok, és ha folyókon, azok nem sodornak el. Ha tűzben jársz, nem perzselődsz meg, a láng nem éget meg téged.",
  "3": "Mert én, az  Úr vagyok a te Istened, Izráel Szentje, a te szabadítód! Kárpótlásul adom érted Egyiptomot, Etiópiát és Szebát adom helyetted.",
  "4": "Mivel drágának tartalak és becsesnek, és mivel szeretlek, embereket adok helyetted, életedért cserébe nemzeteket.",
  "5": "Ne félj, mert én veled vagyok! Napkeletről visszahozom gyermekeidet, és napnyugatról összegyűjtelek.",
  "6": "Ezt mondom északnak: Add ide! – és délnek: Ne tartsd fogva! Hozd ide fiaimat a messzeségből, leányaimat a föld széléről,",
  "7": "mindenkit, akit rólam neveztek el, akit dicsőségemre teremtettem, formáltam és alkottam.",
  "8": "Hozd ki a népet, amely vak, pedig van szeme, és süket, pedig van füle!",
  "9": "Gyűljön egybe minden nép, jöjjenek össze a nemzetek! Ki tudja közülük megmondani és tudtunkra adni, hogy mi volt régen? Állítsák elő tanúikat, bizonyítsák igazuk, hogy aki hallja, azt mondja rá: Úgy van!",
  "10": "Ti vagytok a tanúim – így szól az  Úr –, és az én szolgám, akit kiválasztottam, hogy megismerjetek, higgyetek bennem, és megértsétek, hogy csak én vagyok. Előttem nem lett isten, és utánam sem lesz!",
  "11": "Én, én vagyok az  Úr, rajtam kívül nincs szabadító.",
  "12": "Én mondtam meg, hogy megszabadítalak, én hirdettem, nem valami idegen isten. Ti vagytok a tanúim – így szól az  Úr –, hogy én Isten vagyok.",
  "13": "Ezután is csak én leszek! Nincs, aki kezemből kiragadjon, ha én cselekszem, ki másíthatja meg?",
  "14": "Ezt mondja az  Úr, megváltótok, Izráel Szentje: A ti érdeketekben küldök Babilonba, letöröm az összes zárat, a káldeusok pedig jajveszékelnek.",
  "15": "Én, az  Úr vagyok a ti szentetek, Izráel teremtője, a ti királyotok.",
  "16": "Ezt mondja az  Úr, aki utat készített a tengeren, ösvényt a hatalmas vízen át,",
  "17": "aki hagyta, hogy kivonuljanak a harci kocsik és lovak, a hadsereg és a harcosok, és most ott feküsznek, nem kelnek föl többé, elaludtak, elhamvadtak, mint a mécses:",
  "18": "Ne a régi dolgokat emlegessétek, ne a múlton tűnődjetek!",
  "19": "Mert én újat cselekszem, most kezd kibontakozni – talán nem tudjátok? Már készítem az utat a pusztában, a sivatagban folyókat fakasztok.",
  "20": "Még a mezei vadak is dicsőíteni fognak engem, a sakálok és a struccok is, mert vizet fakasztok a pusztában és folyókat a sivatagban, hogy inni adjak választott népemnek,",
  "21": "a népnek, amelyet magamnak formáltam, hogy hirdesse dicséretemet.",
  "22": "De nem engem hívtál segítségül, Jákób, nem értem fáradoztál, Izráel!",
  "23": "Nem nekem hoztál bárányt égőáldozatul, véresáldozataiddal nem engem dicsőítettél. Nem én voltam, akinek ételáldozattal szolgáltál, nem én voltam, akiért tömjénezéssel fáradoztál.",
  "24": "Nem nekem vettél drága pénzen jó illatú nádat, nem engem árasztottál el véresáldozataid kövérjével. Bizony, nekem csak vétkeiddel szolgáltál, énértem csak bűnökkel fáradoztál.",
  "25": "Én, én vagyok az, aki eltörlöm mégis álnokságodat önmagamért, és vétkeidre többé nem emlékezem.",
  "26": "Panaszod van ellenem? Akkor törvénykezzünk! Mondd csak el, amivel igazolhatnád magad!",
  "27": "Már ősatyád is vétkezett ellenem, és szószólóid elpártoltak tőlem.",
  "28": "Ezért vetettem el a szentély fejedelmeit, hagytam, hogy pusztítsák Jákóbot, és káromolják Izráelt."
}