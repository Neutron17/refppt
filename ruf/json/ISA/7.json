{
  "1": "Áháznak, Jótám fiának, Uzzijjá unokájának, Júda királyának az idejében történt, hogy háborút indított Recín, Arám királya és Pekah, Remaljá fia, Izráel királya Jeruzsálem ellen; de nem tudták legyőzni.",
  "2": "Amikor hírül vitték Dávid házának, hogy összefogott Arám Efraimmal, reszketni kezdett a szíve és népének a szíve, ahogyan az erdő fái reszketnek a szélben.",
  "3": "Akkor így szólt az  Úr Ézsaiáshoz: Menj ki Seár-Jásúb fiaddal együtt Áházhoz a Felső-tó vízvezetékének a végéhez, a ruhafestők mezejéhez vezető útra,",
  "4": "és mondd meg neki: Légy óvatos, maradj nyugton! Ne félj, ne lágyuljon meg a szíved e két füstölgő, üszkös fadarab miatt, az arámi Recínnek és Remaljá fiának a haragja miatt!",
  "5": "Mivel ezt a tervet szőtte ellened az arámi Recín az efraimi Remaljá fiával együtt:",
  "6": "Vonuljunk föl Júda ellen, törjünk rá, kapcsoljuk magunkhoz, és tegyük királyává Tábeél fiát! –",
  "7": "azért ezt mondja az én Uram, az  Úr: Nem sikerül, nem úgy lesz,",
  "8": "még ha Arámnak Damaszkusz is a fővárosa, és Damaszkusznak Recín is a vezetője! Hatvanöt év múlva összeomlik Efraim, és nem lesz többé nép;",
  "9": "még ha Efraimnak Samária is a fővárosa, és ha Samáriának Remaljá fia is a vezetője! De ha nem hisztek, nem maradtok meg!",
  "10": "Ezután így szólt az  Úr Áházhoz:",
  "11": "Kérj egy jelet Istenedtől, az  Úrtól, akár lentről a mélyből, akár fentről a magasból!",
  "12": "De Áház így válaszolt: Nem kérek, nem kísértem az  Urat!",
  "13": "Akkor ezt mondta Ézsaiás: Halljátok meg, Dávid háza! Nem elég, hogy embereket fárasztotok, még Istenemet is fárasztjátok?",
  "14": "Ezért maga az Úr fog jelet adni nektek: Íme, egy fiatal nő, aki most várandós, fiút fog szülni, és Immánuélnak nevezi majd el.",
  "15": "Tejszínt és mézet fog az enni, amíg meg tudja vetni a rosszat, és a jót tudja választani.",
  "16": "Mert mielőtt ez a gyermek meg tudja vetni a rosszat, és a jót tudja választani, elhagyottá válik az a föld, amelynek két királyától rettegsz.",
  "17": "Hoz majd az  Úr rád, népedre és atyád házára olyan napokat, amilyenek még nem voltak, mióta Efraim elvált Júdától: elhozza Asszíria királyát.",
  "18": "Azon a napon idehívja az  Úr a legyeket Egyiptom folyói mellől, és a méheket Asszíria földjéről.",
  "19": "Mind eljönnek, és letelepszenek a mély medrekben és a sziklahasadékokban, minden tövisbokron és minden itatóhelyen.",
  "20": "Azon a napon megborotválja az Úr a Folyamon túl bérelt késsel, az asszír királlyal a fejet és a szőrös lábat, a szakállt is levágja.",
  "21": "Azon a napon mindenki csak egy tehenet és két juhot fog tartani,",
  "22": "de azok annyi tejet adnak, hogy mindenki tejszínt eszik. Tejszínt és mézet eszik mindenki, aki az országban megmarad.",
  "23": "És azon a napon minden helyet, ahol most ezer ezüstöt érő ezer szőlőtőke van, felver majd a tövis és a gaz.",
  "24": "Nyilakkal és íjjal mennek majd oda, mert tövis és gaz lesz az egész ország.",
  "25": "Nem mennek föl egyetlen hegyoldalba sem, amelyet meg szoktak kapálni, mert félnek a tövistől és a gaztól. Csak marhák járnak ott, és juhok legelésznek."
}