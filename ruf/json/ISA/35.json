{
  "1": "Örülni fog a puszta és a szomjú föld, vigad a pusztaság, és kivirágzik, akár egy liliom.",
  "2": "Virágba borul és vigad, vígan örvendezik. Része lesz a Libánon pompájában, a Karmel és a Sárón díszében. Meglátják az  Úr dicsőségét, Istenünk méltóságát.",
  "3": "Erősítsétek a lankadt kezeket, tegyétek erőssé a megroskadt térdeket!",
  "4": "Mondjátok a remegő szívűeknek: Legyetek erősek, ne féljetek! Íme, jön Istenetek, és bosszút áll, jön Isten, és megfizet, megszabadít benneteket!",
  "5": "Akkor majd kinyílnak a vakok szemei, és megnyílnak a süketek fülei.",
  "6": "Akkor majd úgy szökell a sánta, mint a szarvas, és ujjong majd a néma nyelve. Mert víz fakad a pusztában, és a kietlen tájon patakok.",
  "7": "Tóvá lesz a délibáb, és víz fakad a szomjú földön. Ahol azelőtt sakálok tanyáztak, nád és káka fog teremni.",
  "8": "Jól megépített útja lesz, amelyet szent útnak hívnak. Nem jár azon tisztátalan, csak az  Úr népe járhat rajta, bolondok nem tévednek rá.",
  "9": "Nem lesz ott oroszlán, nem járnak rajta ragadozók, eggyel sem találkoznak ott, hanem a megváltottak fognak járni rajta.",
  "10": "Így fognak visszatérni azok, akiket az  Úr kiváltott, és ujjongva vonulnak a Sionra. Öröm koszorúzza fejüket örökre, boldog örömben lesz részük, a gyötrelmes sóhajtozás pedig elmúlik."
}