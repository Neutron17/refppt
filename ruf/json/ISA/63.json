{
  "1": "Ki jön ott Edómból, vérvörös ruhában Bocrából, pompás öltözetben, erőteljes léptekkel? – Én, aki igazat beszélek, és van erőm a szabadításhoz!",
  "2": "– Miért vörös az öltözeted, miért olyan a ruhád, mint azé, aki borsajtóban tapos?",
  "3": "– A sajtóban egyedül tapostam, a népek közül senki sem volt velem. Tapostam őket haragomban, tiportam őket felindulásomban. Levük a ruhámra fröccsent, egész öltözetemet beszennyeztem.",
  "4": "Mert kitűztem magamban a bosszúállás napját, eljött a megtorlás esztendeje.",
  "5": "Körbenéztem, de nem volt, aki segítene, és csodálkoztam, hogy nincsen, aki támogasson. Saját karom segített hát engem, saját felindulásom támogatott.",
  "6": "Népeket tapostam el haragomban, szétzúztam őket felindulásomban, és levüket kiontottam a földre.",
  "7": "Az  Úr hűségét magasztalom, az  Úr dicső tetteit: mindazt, amit értünk tett az  Úr, jótéteményeinek sorát Izráel háza iránt, mert irgalmasan bánt velünk, nagyon hűségesen.",
  "8": "Mert ezt mondta: Mégiscsak az én népem ez, fiaim, akik nem fognak rászedni. Ezért szabadította ki őket",
  "9": "minden nyomorúságukból. Nem követ vagy angyal, hanem ő maga szabadította meg őket: szeretetével és könyörületével ő váltotta meg őket. Felkarolta és hordozta őket ősidőktől fogva.",
  "10": "Ők azonban engedetlenek voltak, és megszomorították szent lelkét. Ezért ellenségükké vált, és harcba szállt ellenük.",
  "11": "De visszaemlékezett népe a régi időkre, Mózesre: Hol van, aki a tengerből kihozta nyájának pásztorát? Hol van, aki belé öntötte szent lelkét?",
  "12": "Hol van, aki dicső karjával megragadta Mózes jobb kezét? Kettéhasította előttük a vizet, örök nevet szerezve magának.",
  "13": "Átvezette őket a mélységes vizeken, mint egy lovat a pusztán, még csak meg sem botlottak.",
  "14": "Mint mikor a jószág pihenni tér a völgybe, úgy pihentette meg őket az  Úr lelke. Így terelgetted népedet, dicső nevet szerezve magadnak.",
  "15": "Tekints le az égből, nézz le szent és dicső hajlékodból: Hol van féltő szereteted és hatalmad? Szánalmadat, irgalmadat miért vonod meg tőlünk?",
  "16": "Hiszen te vagy a mi atyánk, Ábrahám nem ismer bennünket, Izráel nem törődik velünk. Uram, te vagy a mi atyánk, ősidőktől fogva megváltónknak nevezünk.",
  "17": "Miért engeded,  Uram, hogy letévedjünk utaidról? Miért engeded, hogy a szívünk kemény legyen, és ne féljen téged? Fordulj oda ismét a te szolgáidhoz, a törzsekhez, melyek a te örök tulajdonod!",
  "18": "Kis időre elfoglalták szent néped birtokát, szentélyedet ellenségeink taposták.",
  "19": "Olyanok lettünk, mintha sohasem uralkodtál volna rajtunk, mintha nem rólad neveztek volna el minket. Bárcsak szétszakítanád az eget, és leszállnál, hogy meginogjanak előtted a hegyek!"
}