{
  "1": "Kelj fel, tündökölj, mert eljött világosságod, rád ragyogott az  Úr dicsősége.",
  "2": "Bár még sötétség borítja a földet, sűrű homály a nemzeteket, de fölötted ott ragyog az  Úr, dicsősége meglátszik rajtad.",
  "3": "Világosságodhoz népek jönnek, és királyok a rád ragyogó fényhez.",
  "4": "Emeld föl tekintetedet, és nézz körül! Mindnyájan összegyűltek, és már jönnek hozzád: fiaid messziről jönnek, leányaidat ölben hozzák.",
  "5": "Ha majd látod, örömre derülsz, ujjongva repes a szíved. Özönlik hozzád a tengerek kincse, a népek gazdagsága hozzád kerül.",
  "6": "Ellep a tevék sokasága, Midján és Éfá állatai. Mindnyájan Sábából jönnek, aranyat és tömjént hoznak, és az  Úr dicső tetteit hirdetik.",
  "7": "Kédár minden nyáját hozzád terelik, Nebájót kosai szolgálatodra állnak, hogy oltáromra kerüljenek kedves áldozatként. Így ékesítem föl dicső templomomat.",
  "8": "Kik ezek, akik úgy repülnek, mint a felhő, és mint dúcaikhoz a galambok?",
  "9": "Csak szavamra várnak a szigetek, élükön a Tarsís-hajók, hogy elhozzák fiaidat messziről, ezüstjükkel és aranyukkal együtt Istened, az  Úr nevének dicsőségére, Izráel Szentje dicsőségére, hogy fölékesítsen téged.",
  "10": "Idegenek építik várfalaidat, és királyaik szolgálatodra állnak. Bár haragomban megvertelek, de most kegyelmesen irgalmazok neked.",
  "11": "Kapuid állandóan legyenek nyitva, ne legyenek zárva se éjjel, se nappal, hogy elhozhassák a népek gazdagságát, és királyaikat eléd vezethessék.",
  "12": "De azok a népek és országok, amelyek nem szolgálnak téged, elpusztulnak, azok a népek egészen kipusztulnak.",
  "13": "Hozzád kerül a Libánon dicsősége: a boróka, a kőris és a ciprusfa egyaránt, hogy szent helyemet ékesítse. Így teszem lábam zsámolyát dicsőségessé.",
  "14": "Meghajolva járulnak eléd sanyargatóid fiai, lábad elé borulnak mind, akik megvetettek, és így neveznek: Az  Úr városa, Izráel Szentjének Sionja.",
  "15": "Bár elhagyott és gyűlölt voltál, feléd sem járt senki, de majd örökre fenségessé teszlek, és örvendezhetsz majd nemzedékről nemzedékre.",
  "16": "Népek tejét szopod, királyi emlőkön táplálkozol, és megtudod, hogy én, az  Úr vagyok a te szabadítód, és a te megváltód Jákób Erőssége.",
  "17": "Réz helyett aranyat hozatok, vas helyett ezüstöt, fa helyett rezet hozatok, és kő helyett vasat. A békét teszem meg elöljáróddá, és az igazságot felügyelőddé.",
  "18": "Híre sem lesz országodban többé erőszaknak, határaid között pusztulásnak, romlásnak. Isten szabadítását mondod falaidnak, és dicséretét városkapuidnak.",
  "19": "Nem a nap lesz többé napvilágod, és nem a hold fénye világít neked, hanem az  Úr lesz örök világosságod, és Istened lesz ékességed.",
  "20": "Nem megy le többé a napod, és a holdad sem fogy el, mert az  Úr lesz örök világosságod, letelnek a gyászod napjai.",
  "21": "Egész néped igaz lesz, örökre birtokában marad az ország; facsemete, amelyet én ültettem, kezem alkotása, amely dicsőségemet hirdeti.",
  "22": "A kevés is ezerré nő, a kicsiny is hatalmas néppé. Én, az  Úr nem tétovázom, véghezviszem ezt a maga idejében!"
}