{
  "1": "Ezért tehát, testvéreim, akiket szeretek, és akik után vágyódom, örömöm és koronám, így maradjatok meg az Úrban, szeretteim!",
  "2": "Evódiát intem, és Szintikhét is intem, hogy legyen közöttük egyetértés az Úrban.",
  "3": "Sőt téged is kérlek, hűséges munkatársam, segíts nekik, akik együtt küzdöttek velem az evangéliumért, Kelemennel és a többi munkatársammal is, akiknek a neve benne van az élet könyvében.",
  "4": "Örüljetek az Úrban mindenkor! Ismét mondom: örüljetek!",
  "5": "A ti szelídségetek legyen ismert minden ember előtt! Az Úr közel!",
  "6": "Semmiért se aggódjatok, hanem imádságban és könyörgésben mindenkor hálaadással tárjátok fel kéréseiteket Isten előtt;",
  "7": "és Isten békessége, mely minden értelmet meghalad, meg fogja őrizni szíveteket és gondolataitokat Krisztus Jézusban.",
  "8": "Egyébként pedig, testvéreim, ami igaz, ami tisztességes, ami igazságos, ami tiszta, ami szeretetre méltó, ami jó hírű, ha valami nemes és dicséretes, azt vegyétek figyelembe!",
  "9": "Amit tanultatok és átvettetek, hallottatok és láttatok is tőlem, azt tegyétek, és veletek lesz a békesség Istene.",
  "10": "Nagy volt az örömöm az Úrban, hogy végre felbuzdultatok a velem való törődésre. Mert gondoskodtatok volna, de nem volt rá alkalmatok.",
  "11": "Nem a nélkülözés mondatja ezt velem, mert én megtanultam, hogy elégedett legyek azzal, amim van.",
  "12": "Tudok szűkölködni, és tudok bővölködni is, egészen be vagyok avatva mindenbe, jóllakásba és éhezésbe, bővölködésbe és nélkülözésbe egyaránt.",
  "13": "Mindenre van erőm Krisztusban, aki megerősít engem.",
  "14": "Mégis jól tettétek, hogy közösséget vállaltatok velem nyomorúságomban.",
  "15": "Azt pedig tudjátok ti is, filippiek, hogy az evangélium hirdetésének kezdetén, amikor eltávoztam Makedóniából, az ajándékozás és elfogadás tekintetében egyetlen gyülekezet sem vállalt velem közösséget, csak ti egyedül,",
  "16": "mert egyszer-másszor Thesszalonikába is küldtetek szükségleteimre.",
  "17": "Nem mintha az ajándékot kívánnám, hanem azt kívánom, hogy bőségesen kamatozzék az a ti javatokra.",
  "18": "Átvettem mindent, és bővelkedem. Megvan mindenem, miután megkaptam Epafroditosztól, ami tőletek jött jó illatú, kedves, Istennek tetsző áldozatként.",
  "19": "Az én Istenem pedig be fogja tölteni minden szükségeteket az ő gazdagsága szerint dicsőséggel Krisztus Jézusban.",
  "20": "A dicsőség pedig Istenünké és Atyánké örökkön-örökké. Ámen.",
  "21": "Köszöntsetek minden szentet Krisztus Jézusban! Köszöntenek titeket a velem levő testvérek.",
  "22": "Köszöntenek titeket a szentek mind, főként pedig a császár udvarából valók.",
  "23": "A mi Urunk Jézus Krisztus kegyelme legyen a ti lelketekkel!"
}