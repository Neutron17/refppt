{
  "1": "Kérlek tehát titeket én, aki fogoly vagyok az Úrért: éljetek ahhoz az elhívatáshoz méltón, amellyel elhívattatok,",
  "2": "teljes alázatossággal, szelídséggel és türelemmel; viseljétek el egymást szeretettel,",
  "3": "igyekezzetek megtartani a Lélek egységét a békesség kötelékével.",
  "4": "Egy a test, és egy a Lélek, aminthogy egy reménységre kaptatok elhívást is:",
  "5": "egy az Úr, egy a hit, egy a keresztség,",
  "6": "egy az Istene és Atyja mindeneknek; ő van mindenek felett és mindenek által és mindenekben.",
  "7": "A kegyelem pedig mindegyikünknek Krisztus ajándékának mértéke szerint adatott.",
  "8": "Ezért mondja az Írás:  „Felment a magasságba,  foglyokat vitt magával,  ajándékot adott az embereknek.”",
  "9": "Az pedig, hogy „felment”, mi mást jelent, mint azt, hogy le is szállt erre a földre.",
  "10": "Aki leszállt, az „fel is ment”, feljebb minden égnél, hogy betöltse a mindenséget.",
  "11": "És ő „adott” némelyeket apostolokul, másokat prófétákul, ismét másokat evangélistákul vagy pásztorokul és tanítókul,",
  "12": "hogy felkészítse a szenteket a szolgálat végzésére, Krisztus testének építésére,",
  "13": "míg eljutunk mindnyájan a hitnek és Isten Fia megismerésének egységére, a felnőttkorra, a Krisztus teljességét elérő nagykorúságra,",
  "14": "hogy többé ne legyünk kiskorúak, akik mindenféle tanítás szelében ide-oda hányódnak és sodródnak az emberek csalásától, tévútra csábító ravaszságától;",
  "15": "hanem az igazsághoz ragaszkodva növekedjünk fel szeretetben mindenestől őhozzá, aki a fej, a Krisztus,",
  "16": "akiből az egész test egybeilleszkedik és összekapcsolódik a különféle ízületek segítségével úgy, hogy minden egyes tagja erejéhez mérten közösen munkálja a test növekedését, hogy épüljön szeretetben.",
  "17": "Mondom tehát, és tanúsítom az Úr nevében, hogy többé nem élhettek úgy, ahogyan a pogányok élnek hiábavaló gondolkodásuk szerint.",
  "18": "Az ő elméjükre sötétség borult, és elidegenedtek az Istennek tetsző élettől, mert megmaradtak tudatlanságukban, és megkeményedett a szívük.",
  "19": "Mivel erkölcsi érzékük eltompult, bujálkodásra adták magukat, mindenféle tisztátalanságot művelve mohóságukban.",
  "20": "Ti azonban nem így tanultátok Krisztust;",
  "21": "ha valóban úgy hallottatok róla, és kaptatok felőle tanítást, ahogyan az igaz Jézusban:",
  "22": "vessétek le a régi élet szerint való óembert, aki csalárd és gonosz kívánságok miatt megromlott;",
  "23": "újuljatok meg lelketekben és elmétekben,",
  "24": "öltsétek fel az új embert, aki Isten tetszése szerint valóságos igazságban és szentségben teremtetett.",
  "25": "Ezért tehát vessétek le a hazugságot, és mondjatok igazat, mindenki a felebarátjának, mivelhogy tagjai vagyunk egymásnak.",
  "26": "Haragudhattok, de ne vétkezzetek: a nap ne menjen le haragotokkal,",
  "27": "helyet se adjatok az ördögnek.",
  "28": "A tolvaj többé ne lopjon, hanem inkább dolgozzék, és saját keze munkájával szerezze meg a javakat, hogy legyen mit adnia a szűkölködőknek.",
  "29": "Semmiféle bomlasztó beszéd ne hagyja el a szátokat, hanem csak akkor szóljatok, ha az jó a szükséges építésre, hogy áldást hozzon azokra, akik hallják.",
  "30": "És ne szomorítsátok meg Isten Szentlelkét, aki az ő pecsétje rajtatok a megváltás napjára.",
  "31": "Minden keserűség, indulat, harag, kiabálás és istenkáromlás legyen távol tőletek minden gonoszsággal együtt.",
  "32": "Viszont legyetek egymáshoz jóságosak, irgalmasak, bocsássatok meg egymásnak, ahogyan Isten is megbocsátott nektek Krisztusban."
}