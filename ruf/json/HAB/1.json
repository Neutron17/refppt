{
  "1": "Fenyegető jövendölés. Habakuk próféta látomása.",
  "2": "Meddig kell még kiáltanom,  Uram, miért nem hallgatsz meg? Kiáltok hozzád az erőszak miatt, de nem segítesz!",
  "3": "Miért kell látnom a romlottságot és néznem a nyomorúságot? Erőszak és önkény van szemem előtt. Folyik a per, és viszály támad.",
  "4": "Azért nem érvényesül a törvény, nem hoznak soha igaz ítéletet, mert a bűnös kijátssza az igazat: ezért hoznak igazságtalan ítéletet.",
  "5": "Nézzétek a népeket és lássátok, ámulva csodálkozzatok, mert olyan dolgot viszek véghez napjaitokban, amit nem is hinnétek, ha elbeszélnék!",
  "6": "Mert most útnak indítom a káldeusokat, ezt a kegyetlen és szilaj népet. Bejárja a széles földet, birtokba veszi mások hajlékait.",
  "7": "Rettenetes, félelmetes ez a nép, önmaga szabja meg törvényét és méltóságát.",
  "8": "Lovai gyorsabbak a párducoknál, és vadabbak a pusztai farkasoknál, vágtatnak lovasai. Noha messziről jönnek lovasai, repülnek, mint a zsákmányra lecsapó sasok.",
  "9": "Erőszakos szándékkal érkeznek mindnyájan, arcuk csak előre néz, annyi foglyot ejtenek, mint a föveny.",
  "10": "Csúfot űz a királyokból, kineveti a hatalmasokat. Nevet az erődítményeken, sáncot emel a földből, és elfoglalja őket.",
  "11": "Azután mást gondol, és továbbmegy. Vétkes ő, mert a saját erejét isteníti.",
  "12": "Uram, ősidőktől fogva te vagy az én szent Istenem! Nem fogunk meghalni! Uram, te az ítélet eszközévé tetted őt! Kősziklám, te arra szántad, hogy büntessen!",
  "13": "Szemed tiszta, nem nézheti a rosszat, nem tudod elnézni az elnyomást. Miért nézed hát el a hűtlenséget, miért hallgatsz, amikor a bűnös tönkreteszi a nála igazabbat?",
  "14": "Olyanná tetted az embert, mint a tenger halait, mint a férget, amelynek nincsen gazdája.",
  "15": "Mindenkit kifog horoggal, hálójába terel, és kerítőhálójába gyűjt; azután örül és vigad.",
  "16": "Ezért áldoz hálójának, és tömjénez kerítőhálójának, mert velük szerez gazdag jövedelmet és bőséges élelmet.",
  "17": "Hát örökké kivetheti hálóját, és gyilkolhatja a népeket kíméletlenül?!"
}