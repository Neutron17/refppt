{
  "1": "Habakuk próféta imádsága. A panaszénekek dallamára.",
  "2": "Uram, hallottam, amit hirdettél, félelem fog el attól, amit teszel,  Uram. A közeli években valósítsd meg, a közeli években tedd ismertté! De haragodban is gondolj az irgalomra!",
  "3": "Témán felől jön az Isten, Párán hegyéről a Szent. (Szela.) Fensége beborítja az eget, dicsősége betölti a földet.",
  "4": "Ragyogása olyan, mint a napfény, sugarak támadnak kezéből: abban rejlik az ereje.",
  "5": "Előtte dögvész jár, lába nyomán láz támad.",
  "6": "Megáll, és megrendíti a földet, szétnéz, és megriasztja a népeket. Szétporladnak az ősi hegyek, lesüllyednek az ősrégi halmok; ősrégi ösvényeken jár.",
  "7": "Látom, amint omladoznak Kúsán sátrai, reszketnek Midján földjének sátorlapjai.",
  "8": "A folyamok ellen lobbantál haragra,  Uram? A folyamokra haragszol, vagy a tengerre vagy dühös? Azért jössz vágtató lovakkal, győzelmet hozó harci kocsikkal?",
  "9": "Íjad harcra kész, tegzed nyilakkal tele. (Szela.) Folyóknak hasítasz medret a földbe.",
  "10": "Ha meglátnak téged a hegyek, remegni kezdenek, mindent elborít az áradat, morajlik a mélység vize, magasra emelkednek partjai.",
  "11": "A nap és a hold lakóhelyén marad, amikor nyilaid villogva cikáznak, és dárdád ragyogva villámlik.",
  "12": "Felindulásodban taposod a földet, haragodban csépeled a népeket.",
  "13": "Kivonulsz néped szabadítására, fölkented szabadítására. Szétzúzod a bűnös házának tetejét, föltárod alapját, egészen a szikláig. (Szela.)",
  "14": "Nyilaiddal átlőtted harcosainak vezérét, pedig már rám törtek, hogy megfutamítsanak; ujjongtak, hogy fölfalhatják rejtekhelyén a szegényt.",
  "15": "Átgázoltál lovaiddal a tengeren, a nagy vizek habjain.",
  "16": "Hallottam, és reszketett a szívem, hangjától megremegtek ajkaim; fájdalom járja át csontjaimat, reszkető léptekkel járok. Bárcsak nyugtom lenne a nyomorúság napján, amely eljön a bennünket fosztogató népre!",
  "17": "Mert a fügefák nem fognak virágozni, a szőlőtőkéken nem lesz gyümölcs. Hiányozni fog az olajfák termése, a kertek sem teremnek ennivalót. Kivész a juh az akolból, és nem lesz marha az istállókban.",
  "18": "De én vigadozni fogok az  Úr előtt, víg örömre indít szabadító Istenem.",
  "19": "Az  Úr, az én Uram ad nekem erőt; olyanná teszi lábamat, mint a szarvasokét, és magaslatokon enged járni engem.A karmesternek: húros hangszerre."
}