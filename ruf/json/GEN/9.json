{
  "1": "Isten megáldotta Nóét és fiait, és ezt mondta nekik: Szaporodjatok, sokasodjatok, és töltsétek be a földet!",
  "2": "Féljen és rettegjen tőletek minden földi állat és minden égi madár, kezetekbe adom őket minden földi csúszómászóval és a tenger minden halával együtt.",
  "3": "Minden, ami csak él és mozog, legyen a ti eledeletek! Nektek adom mindezt éppúgy, mint a zöld növényt.",
  "4": "De ne egyétek a húst az éltető vérrel együtt!",
  "5": "Bizony, számon kérem a benneteket éltető vért! Minden állattól számon kérem azt, és az embertől is számon kérem az ember életét: egyik embertől a másikét.",
  "6": "Aki ember vérét ontja, annak vérét ember ontja. Mert Isten a maga képmására alkotta az embert.",
  "7": "Ti azért szaporodjatok, sokasodjatok, népesítsétek be a földet, sokasodjatok rajta!",
  "8": "Isten azt mondta Nóénak és fiainak:",
  "9": "Íme, szövetségre lépek veletek és utódaitokkal,",
  "10": "meg minden élőlénnyel, amely veletek van: madárral, jószággal és minden szárazföldi vaddal, mindennel, ami a bárkából kijött, minden földi élőlénnyel.",
  "11": "Szövetségre lépek veletek, és egyetlen élőlény sem pusztul el többé özönvíz miatt, mert nem lesz többé özönvíz, hogy elpusztítsa a földet.",
  "12": "Majd azt mondta Isten: Ez a jele a szövetségnek, amelyet most szerzek veletek és minden élőlénnyel, amely veletek van, minden nemzedékkel örökre:",
  "13": "szivárványívemet helyezem a felhőkre, az lesz a jele a szövetségnek, amelyet most a földdel megkötök.",
  "14": "Amikor felhővel borítom be a földet, és feltűnik a szivárvány a felhőn,",
  "15": "akkor visszaemlékezem a szövetségemre, amelyet veletek és minden élőlénnyel kötöttem, amely testben él, és nem válik többé a víz özönvízzé minden élőlény pusztulására.",
  "16": "Ha ott lesz a szivárvány a felhőn, látni fogom, és visszaemlékezem az örök szövetségre, amelyet Isten kötött minden élőlénnyel, amely testben él a földön.",
  "17": "Akkor ezt mondta Isten Nóénak: Ez lesz a jele annak a szövetségnek, amelyet minden földi élőlénnyel kötöttem.",
  "18": "Ezek voltak Nóé fiai, akik kijöttek a bárkából: Sém, Hám és Jáfet. Hám Kánaán ősatyja.",
  "19": "Ezek hárman Nóé fiai, és ők népesítették be az egész földet.",
  "20": "Nóé, a földműves volt az első, aki szőlőt ültetett.",
  "21": "Egyszer bort ivott, megrészegedett, és meztelenre vetkőzött a sátrában.",
  "22": "Hám, Kánaán ősatyja meglátta apja szemérmét, és elmondta kint levő két testvérének.",
  "23": "Akkor Sém és Jáfet fogták a ruháját, a vállukra terítették, s háttal bemenve betakarták apjuk szemérmét, de elfordították arcukat, és így nem látták apjuk szemérmét.",
  "24": "Amikor Nóé kijózanodott, és megtudta, hogy mit tett vele a kisebbik fia,",
  "25": "ezt mondta: Átkozott Kánaán! Szolgák szolgája legyen testvérei között!",
  "26": "Ezután ezt mondta: Áldott az  Úr, Sémnek Istene! Legyen Kánaán a szolgája!",
  "27": "Terjessze ki Isten Jáfetet, lakjék Sém sátraiban! Legyen Kánaán a szolgája!",
  "28": "Az özönvíz után Nóé még háromszázötven évig élt.",
  "29": "Nóé teljes életkora kilencszázötven év volt, amikor meghalt."
}