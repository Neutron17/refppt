{
  "1": "Azután Ádám a feleségével, Évával hált, aki teherbe esett, megszülte Kaint, és azt mondta: Fiút kaptam az  Úrtól!",
  "2": "Majd újból szült: annak testvérét, Ábelt. Ábel juhpásztor lett, Kain pedig földművelő.",
  "3": "Egy idő múlva Kain áldozatot vitt az  Úrnak a föld terméséből.",
  "4": "Ábel is vitt elsőszülött bárányaiból, azok kövérjéből. Az  Úr rátekintett Ábelre és áldozatára,",
  "5": "de Kainra és áldozatára nem tekintett. Kain emiatt nagy haragra gerjedt, és lehorgasztotta a fejét.",
  "6": "Ekkor azt kérdezte Kaintól az  Úr: Miért gerjedtél haragra, és miért horgasztod le a fejed?",
  "7": "Hiszen ha jól cselekszel, emelt fővel járhatsz. Ha pedig nem jól cselekszel, a bűn az ajtó előtt leselkedik, és rád vágyódik, de te uralkodjál rajta!",
  "8": "Ezután azt mondta Kain a testvérének, Ábelnek: Menjünk ki a mezőre! Amikor a mezőn voltak, rátámadt Kain a testvérére, Ábelre, és meggyilkolta.",
  "9": "Akkor az  Úr megkérdezte Kaintól: Hol van Ábel, a testvéred? Kain ezt felelte: Nem tudom! Hát őrzője vagyok én a testvéremnek?",
  "10": "De az  Úr így szólt: Mit tettél? Testvéred kiontott vére hozzám kiált a földből!",
  "11": "Most azért légy átkozott, kitaszítva arról a földről, amely megnyitotta a száját, hogy befogadja testvéred vérét, amelyet kiontottál!",
  "12": "Ha a földet műveled, többé ne adja neked termőerejét! Bujdosó és kóborló légy a földön!",
  "13": "Ekkor Kain azt mondta az  Úrnak: Nagyobb a büntetésem, semhogy elhordozhatnám.",
  "14": "Íme, elűztél ma erről a termékeny vidékről, és el kell rejtőznöm színed elől. Bujdosó és kóborló lettem a földön, és meggyilkolhat bárki, aki rám talál.",
  "15": "De az  Úr azt felelte neki: Nem úgy lesz! Ha valaki meggyilkolja Kaint, hétszeresen kell bűnhődnie. Ezért jelet tett az  Úr Kainra, hogy senki se üsse agyon, ha rátalál.",
  "16": "Ezután elment Kain az  Úr színe elől, és letelepedett Nód földjén, Édentől keletre.",
  "17": "És Kain a feleségével hált, aki teherbe esett, és megszülte Énókot. Majd várost épített Kain, és a fiáról Énóknak nevezte el.",
  "18": "Énóknak született Írád, Írád nemzette Mehújáélt, Mehújáél nemzette Metúsáélt, és Metúsáél nemzette Lámeket.",
  "19": "Lámek két asszonyt vett feleségül: az egyiknek Ádá volt a neve, a másiknak Cillá.",
  "20": "Ádá szülte Jábált. Ő lett a sátorlakók és pásztorok ősatyja.",
  "21": "Testvérének Júbál volt a neve. Ő lett minden citerás és fuvolás ősatyja.",
  "22": "Cillá is szült: Túbalkaint, mindenféle réz- és vasszerszám kovácsmesterét, továbbá Túbalkain húgát, Naamát.",
  "23": "Egyszer ezt mondta Lámek a feleségeinek: Ádá és Cillá, hallgassatok szavamra! Lámek asszonyai, figyeljetek mondásomra! Embert ölök, ha megsebez, gyermeket is, ha megüt.",
  "24": "Ha hétszeres a bosszú Kainért, hetvenhétszeres az Lámekért.",
  "25": "Ádám újból a feleségével hált. Az fiút szült, és Sétnek nevezte el, mert azt mondta: Adott nekem Isten másik utódot Ábel helyett, akit meggyilkolt Kain.",
  "26": "Sétnek is született fia, akit Enósnak nevezett el. Akkor kezdték segítségül hívni az  Úr nevét."
}