{
  "1": "Ezek után történt, hogy Isten próbára tette Ábrahámot, és megszólította: Ábrahám! Ő pedig így felelt: Itt vagyok.",
  "2": "Isten ezt mondta: Fogd a fiadat, a te egyetlenedet, akit szeretsz, Izsákot, menj el Mórijjá földjére, és áldozd fel ott égőáldozatul az egyik hegyen, amelyet majd megmondok neked!",
  "3": "Ábrahám fölkelt reggel, fölnyergelte a szamarát, maga mellé vette két szolgáját meg Izsákot, a fiát. Fát is hasogatott az áldozathoz. Azután elindult arra a helyre, amelyet az Isten mondott neki.",
  "4": "A harmadik napon fölemelte tekintetét Ábrahám, és meglátta azt a helyet messziről.",
  "5": "Ekkor így szólt Ábrahám a szolgáihoz: Maradjatok itt a szamárral, én pedig a fiammal elmegyek oda, imádkozunk, és utána visszatérünk hozzátok.",
  "6": "Fogta tehát Ábrahám az égőáldozathoz való fát, rátette a fiára, Izsákra, ő maga pedig a tüzet meg a kést vitte; így mentek ketten együtt.",
  "7": "Egyszer csak Izsák megszólította apját, Ábrahámot: Apám! Ő ezt felelte: Itt vagyok, fiam. Izsák megkérdezte: Itt van a tűz meg a fa, de hol van a bárány az áldozathoz?",
  "8": "Ábrahám azt mondta: Isten majd gondoskodik bárányról az áldozathoz, fiam. Így mentek tovább ketten együtt.",
  "9": "Amikor eljutottak arra a helyre, amelyet Isten mondott neki, oltárt épített ott Ábrahám, elrendezte rajta a fadarabokat, megkötözte a fiát, Izsákot, és föltette az oltárra a fadarabok tetejére.",
  "10": "De amint kinyújtotta Ábrahám a kezét, és megfogta a kést, hogy levágja a fiát,",
  "11": "kiáltott neki az  Úr angyala az égből: Ábrahám! Ábrahám! Ő így felelt: Itt vagyok.",
  "12": "Az angyal így szólt: Ne nyújtsd ki kezedet a fiúra, és ne bántsd őt, mert most már tudom, hogy istenfélő vagy, és nem tagadtad meg tőlem a fiadat, a te egyetlenedet.",
  "13": "Akkor fölemelte Ábrahám a tekintetét, és meglátta, hogy ott van egy kos, szarvánál fogva fönnakadva a bozótban. Odament Ábrahám, fogta a kost, és azt áldozta föl égőáldozatul a fia helyett.",
  "14": "Azután így nevezte el Ábrahám azt a helyet: Az  Úr gondoskodik. Ma ezt mondják: Az  Úr hegyén a gondviselés.",
  "15": "Az  Úr angyala másodszor is kiáltott Ábrahámnak az égből,",
  "16": "és ezt mondta: Magamra esküszöm, így szól az  Úr, hogy mivel így tettél, és nem tagadtad meg tőlem a fiadat, a te egyetlenedet,",
  "17": "azért gazdagon megáldalak, és úgy megszaporítom utódaidat, hogy annyian lesznek, mint égen a csillag, vagy mint a homokszemek a tengerparton. A te utódod birtokolni fogja ellenségei kapuját,",
  "18": "és a te utódod által nyer áldást a föld minden népe, mert hallgattál szavamra.",
  "19": "Ezután Ábrahám visszatért szolgáihoz, elindultak, és együtt elmentek Beérsebába. Ábrahám továbbra is Beérsebában lakott.",
  "20": "Ezek után hírül adták Ábrahámnak: Milká is szült fiúkat öcsédnek, Náhórnak:",
  "21": "Úcot, az elsőszülöttjét, Búzt, annak öccsét, és Kemúélt, Arám atyját,",
  "22": "továbbá Keszedet, Hazót és Pildást, Jidláfot és Betúélt.",
  "23": "Betúél nemzette Rebekát. Ezt a nyolcat szülte Milká Náhórnak, Ábrahám öccsének.",
  "24": "Másodfelesége, akinek Reúmá volt a neve, szintén szült neki: Tebahot, Gahamot, Tahast és Maakát."
}