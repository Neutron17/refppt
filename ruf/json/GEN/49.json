{
  "1": "Jákób hívatta fiait, és ezt mondta: Gyűljetek össze, hadd mondjam el, mi történik veletek majd egykor!",
  "2": "Gyűljetek egybe, hallgassatok meg, Jákób fiai! Hallgassatok atyátokra, Izráelre!",
  "3": "Rúben, te vagy elsőszülöttem, erősségem, férfierőm első termése: kiváltképpen hatalmas, kiváltképpen erős.",
  "4": "Kiáradtál, mint a víz, nem maradsz az első, mert atyád ágyába léptél, akkor meggyaláztál, nyoszolyámba léptél.",
  "5": "Simeon és Lévi testvérek, fegyvereik erőszak eszközei.",
  "6": "Társaságukba ne menj, lelkem, gyülekezetükkel ne egyesülj, dicsőségem! Mert embert öltek haragjukban, kedvtelésükben bikát bénítottak.",
  "7": "Átkozott haragjuk, mert vad, és dühük, mert hajthatatlan. Szétosztom őket Jákóbban, elszélesztem Izráelben.",
  "8": "Júda, téged magasztalnak testvéreid. Kezed ellenségeid nyakára teszed, leborulnak előtted atyádnak fiai.",
  "9": "Fiatal oroszlán vagy, Júda, prédától lettél naggyá, fiam! Lehevert, elnyújtózott, mint a hím vagy a nőstény oroszlán – ki merné fölzavarni?!",
  "10": "Nem távozik Júdából a jogar, sem a kormánypálca térdei közül, míg eljő Síló, akinek engednek a népek.",
  "11": "Szőlőtőhöz köti ki szamarát, nemes tőkéhez szamárcsikóját. Ruháját borban mossa, köntösét a szőlő vérében.",
  "12": "Szemei bornál ragyogóbbak, fogai tejnél fehérebbek.",
  "13": "Zebulon a tengerpart felé lakik, a hajók kikötője felé, hátával Szidónra támaszkodik.",
  "14": "Issakár nagy csontú szamár, az aklok között heverész.",
  "15": "De látva, mily jó a nyugalom, és milyen szép a föld, teher alá hajtja vállát, és robotoló szolgává lesz.",
  "16": "Dán ítéli a maga népét, mint Izráel bármely törzse.",
  "17": "Dán kígyó lesz az úton, vipera az ösvényen, a ló csüdjébe harap, és lovasa hanyatt esik.",
  "18": "Szabadításodra várok,  Uram!",
  "19": "Gádot martalócok marják, de ő a sarkukba mar!",
  "20": "Ásér kenyere kövér, királyi csemegéket kínál.",
  "21": "Naftáli gyors lábú szarvasünő, szép szavakat hallat.",
  "22": "Termő fa ága József, termő fa ága forrás mellett, ágai átnyúlnak a kőfalon.",
  "23": "Ezért keserítik, nyilazzák, kergetik az íjászok.",
  "24": "De íja nem remeg, izmos kezei fürgén járnak, hisz Jákób Erőssége tartja a kezét, Izráel pásztora, kősziklája,",
  "25": "atyád Istene, aki megsegít téged, a Mindenható, aki megáld téged az ég áldásával felülről, a lent elterülő mélység áldásaival, az emlők és anyaméh áldásaival.",
  "26": "Atyád áldásai erősebbek az örök hegyek áldásainál, az örök halmok gyönyörűségénél; szálljanak József fejére, a testvérei között megszentelt fejére!",
  "27": "Benjámin ragadozó farkas, reggel zsákmányt eszik, este prédát oszt.",
  "28": "Ez Izráel tizenkét törzse. Ezt mondta el nekik apjuk, amikor megáldotta őket; mindegyiket a ráillő áldással áldotta meg.",
  "29": "Azután parancsot adott nekik, és ezt mondta: Ha majd elődeim mellé kerülök, atyáim mellé temessetek a hettita Efrón mezején levő barlangba!",
  "30": "Abba a barlangba, amely Kánaán földjén van Mamréval szemben a makpélai mezőn, amelyet Ábrahám vett meg a mezővel együtt a hettita Efróntól sírhelynek való birtokul.",
  "31": "Oda temették el Ábrahámot és feleségét, Sárát, oda temették el Izsákot és feleségét, Rebekát, oda temettem el Leát is.",
  "32": "A hettitáktól megvett tulajdon az a mező és a rajta levő barlang.",
  "33": "Miután Jákób mindezeket meghagyta fiainak, felhúzta lábait az ágyra, azután elhunyt, és elődei mellé került."
}