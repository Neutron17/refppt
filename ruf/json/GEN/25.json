{
  "1": "Ábrahám ismét megnősült, feleségének Ketúrá volt a neve.",
  "2": "Ő szülte neki Zimránt, Joksánt, Medánt, Midjánt, Jisbákot és Súahot.",
  "3": "Joksán nemzette Sábát és Dedánt. Dedán fiai lettek az assúriak, a letúsiak és a leummiak.",
  "4": "Midján fiai pedig: Éfá, Éfer, Hanók, Abídá és Eldáá. Ezek mind Ketúrá leszármazottjai.",
  "5": "Ábrahám azonban Izsáknak adta mindenét,",
  "6": "a fiaknak, akiket másodfeleségei szültek Ábrahámnak, Ábrahám csak ajándékokat adott, és még életében eltávolította őket fia, Izsák mellől kelet felé, egy keleti országba.",
  "7": "Ábrahám életkora, amit megért, százhetvenöt év volt.",
  "8": "Akkor elhunyt Ábrahám, meghalt késő vénségében, öregen, betelve az élettel, és elődei mellé került.",
  "9": "Fiai, Izsák és Izmael temették el a makpélai barlangban, Efrónnak, a hettita Cóhar fiának a szántóföldjén, Mamréval szemben,",
  "10": "azon a szántóföldön, amelyet Ábrahám a hettitáktól vett meg. Ott temették el Ábrahámot, ahol Sárát, a feleségét.",
  "11": "Ábrahám halála után megáldotta Isten az ő fiát, Izsákot. Izsák a Lahajrói-kútnál lakott.",
  "12": "Ez Ábrahám fiának, Izmaelnek a nemzetsége, akit az egyiptomi Hágár, Sára szolgálóleánya szült Ábrahámnak.",
  "13": "Így hívták Izmael fiait nevük és nemzetségük szerint: Izmael elsőszülöttje volt Nebájót, azután következett Kédár, Adbeél és Mibszám,",
  "14": "továbbá Mismá, Dúmá és Masszá,",
  "15": "Hadad, Témá, Jetúr, Náfís és Kédmá.",
  "16": "Ezek Izmael fiai, és ez a nevük falvaik és sátortáboraik szerint: tizenkét fejedelem, törzseiknek megfelelően.",
  "17": "Izmael életkora százharminckét esztendő volt. Akkor elhunyt, meghalt, és elődei mellé került.",
  "18": "Izmael utódai Havílától Súrig tanyáztak, amely Egyiptomtól keletre, Assúr felé van. Szembeszálltak a testvértörzsekkel is.",
  "19": "Ez Izsáknak, Ábrahám fiának a nemzetsége: Ábrahám nemzette Izsákot.",
  "20": "Izsák negyvenesztendős volt, amikor feleségül vette Rebekát, az arám Betúél leányát, az arám Lábán húgát Paddan-Arámból.",
  "21": "És Izsák könyörgött az  Úrnak feleségéért, mert meddő volt. Az  Úr pedig engedett könyörgésének, úgyhogy teherbe esett Rebeka, a felesége.",
  "22": "De fiai tusakodtak a méhében. Akkor ezt mondta Rebeka: Ha így van, minek is élek? Elment azért, hogy megkérdezze az  Urat.",
  "23": "Az  Úr pedig ezt mondta neki: Két nép van méhedben, két nemzet válik ki belsődből: az egyik nemzet erősebb lesz a másiknál, de a nagyobbik szolgál a kisebbnek.",
  "24": "Elérkezett szülésének a napja, s íme, ikrek voltak a méhében.",
  "25": "Világra jött az első: vöröses volt, és mindenütt szőrös, mint a daróc. Ezért Ézsaunak nevezték el.",
  "26": "Azután világra jött a testvére, kezével Ézsau sarkába kapaszkodva. Ezért őt Jákóbnak nevezték el. Izsák hatvanesztendős volt, amikor ezek megszülettek.",
  "27": "Amikor a fiúk felnőttek, Ézsau a vadászathoz értő, szabadban élő ember lett, Jákób ellenben a szokásokat tisztelő sátorlakó.",
  "28": "Ezért Izsák Ézsaut szerette, mert ízlett neki a vad, Rebeka viszont Jákóbot szerette.",
  "29": "Egyszer Jákób valami főzeléket főzött, amikor Ézsau fáradtan megjött a mezőről.",
  "30": "Ézsau azt mondta Jákóbnak: Hadd egyem ebből a vörös ételből, mert fáradt vagyok! Ezért nevezték el őt Edómnak.",
  "31": "De Jákób azt felelte: Add nekem érte azonnal az elsőszülöttségi jogodat!",
  "32": "Ézsau ezt mondta: Mindjárt éhen halok; mit számít nekem az az elsőszülöttségi jog?",
  "33": "Jákób azt felelte: Akkor esküdj meg nekem azonnal! Ézsau megesküdött neki, és eladta az elsőszülöttségi jogát Jákóbnak.",
  "34": "Jákób ekkor adott neki kenyeret és lencsefőzeléket. Ézsau evett, ivott, azután fölkelt, és elment. Ennyire semmibe vette Ézsau az elsőszülöttségi jogot."
}