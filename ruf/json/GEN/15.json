{
  "1": "Ezek után az események után így szólt az  Úr Abrámhoz látomásban: Ne félj, Abrám! Én vagyok a pajzsod: jutalmad igen bőséges.",
  "2": "De Abrám ezt mondta: Ó, Uram,  Uram! Mit adhatsz nekem, hiszen gyermektelen vagyok, és házamat a damaszkuszi Elíézer örökli.",
  "3": "Nem adtál nekem utódot – mondta Abrám –, ezért egy házamnál született szolga lesz az örökösöm.",
  "4": "Ám ekkor így szólt hozzá az  Úr: Nem ő lesz az örökösöd, hanem az lesz az örökösöd, aki tőled fog származni.",
  "5": "Majd kivezette az  Úr, és azt mondta: Tekints föl az égre, és számold meg a csillagokat, ha meg tudod számolni! Ennyi utódod lesz! – mondta.",
  "6": "Abrám hitt az  Úrnak, és ő ezt számította be neki igazságul.",
  "7": "Azután ezt mondta neki: Én az  Úr vagyok, aki kihoztalak Úr-Kaszdímból, hogy neked adjam örökségül ezt a földet.",
  "8": "Abrám ezt kérdezte: Ó, Uram,  Uram! Miből tudhatnám, hogy én öröklöm azt?",
  "9": "Ezt mondta neki: Hozz nekem egy hároméves üszőt, egy hároméves kecskét és egy hároméves kost, egy gerlicét és egy galambot!",
  "10": "Elhozta neki mindezeket, azután középen kettéhasította őket, és mindegyiknek a két felét egymással szemben helyezte el; a madarakat azonban nem hasította ketté.",
  "11": "Ekkor ragadozó madarak szálltak a húsdarabokra, de Abrám elkergette őket.",
  "12": "Napnyugtakor aztán Abrám mély álomba zuhant, és rémítő nagy sötétség borult rá.",
  "13": "Ekkor az  Úr azt mondta Abrámnak: Tudd meg, hogy a te utódaid jövevények lesznek egy olyan országban, amely nem az övék: rabszolgákká teszik és nyomorgatják őket négyszáz évig.",
  "14": "De ítéletet tartok azon a népen is, amelyet szolgálnak, és azután majd nagy vagyonnal kijönnek onnan.",
  "15": "Te pedig békességgel térsz őseidhez, és késő vénségedben temetnek el.",
  "16": "Csak a negyedik nemzedék tér vissza ide, mert az emóriak gonoszsága még nem telt be.",
  "17": "Amikor lement a nap, és koromsötét lett, hirtelen füstölgő kemence és tüzes fáklya ment át ezek között a húsdarabok között.",
  "18": "Ezen a napon kötött az  Úr szövetséget Abrámmal, és ígérte meg neki: A te utódaidnak adom ezt a földet Egyiptom patakjától a nagy folyamig, az Eufrátesz folyamig,",
  "19": "a kénieket, a kenizzieket és a kadmóniakat,",
  "20": "a hettitákat, a perizzieket és a refáiakat,",
  "21": "az emóriakat és a kánaániakat, a girgásiakat és a jebúsziakat."
}