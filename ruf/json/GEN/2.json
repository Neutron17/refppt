{
  "1": "Így készült el az ég és a föld és azok minden serege.",
  "2": "A hetedik napra elkészült Isten a maga alkotó munkájával, és megpihent a hetedik napon egész alkotó munkája után.",
  "3": "Azután megáldotta Isten a hetedik napot, és megszentelte azt, mert azon pihent meg Isten egész teremtő és alkotó munkája után.",
  "4": "Ez az ég és a föld teremtésének története.",
  "": "Amikor az  Úristen a földet és az eget megalkotta,",
  "5": "még semmiféle mezei fű nem volt a földön, és semmiféle mezei növény nem hajtott ki, mert az  Úristen még nem bocsátott esőt a földre. Ember sem volt, aki a földet megművelje.",
  "6": "Akkor forrás fakadt a földből, és mindenütt megöntözte a termőföld felszínét.",
  "7": "Azután megformálta az  Úristen az embert a föld porából, és az élet leheletét lehelte az orrába. Így lett az ember élőlény.",
  "8": "Ültetett az  Úristen egy kertet Édenben, keleten, és ott helyezte el az embert, akit formált.",
  "9": "Sarjasztott az  Úristen a földből mindenféle fát, szemre kívánatosat és eledelre jót; az élet fáját is a kert közepén, meg a jó és a rossz tudásának fáját.",
  "10": "Édenből pedig fakadt egy folyó, hogy a kertet öntözze; onnan aztán szétágazott, és négy ágra szakadt.",
  "11": "Egyiknek Písón a neve. Ez megkerüli Havílá egész földjét, ahol arany van.",
  "12": "Ennek a földnek az aranya jó. Van ott illatos gyanta és ónixkő.",
  "13": "A második folyónak Gíhón a neve. Ez megkerüli Etiópia egész földjét.",
  "14": "A harmadik folyónak Tigris a neve. Ez Assúr keleti részén folyik. A negyedik folyó pedig az Eufrátesz.",
  "15": "Fogta tehát az  Úristen az embert, és elhelyezte az Éden kertjében, hogy művelje és őrizze azt.",
  "16": "Ezt parancsolta az  Úristen az embernek: A kert minden fájáról szabadon ehetsz,",
  "17": "de a jó és a rossz tudásának fájáról nem ehetsz, mert azon a napon, amelyen eszel róla, halállal lakolsz.",
  "18": "Azután ezt mondta az  Úristen: Nem jó az embernek egyedül lenni, alkotok hozzáillő segítőtársat.",
  "19": "Formált tehát az  Úristen a földből mindenféle mezei állatot, mindenféle égi madarat, és odavitte az emberhez, hogy lássa, minek nevezi; mert minden élőlénynek az a neve, aminek az ember elnevezi.",
  "20": "Így adott az ember nevet minden jószágnak, az égi madaraknak és minden vadállatnak, de az emberhez illő segítőtársat nem talált.",
  "21": "Mély álmot bocsátott azért az  Úristen az emberre, és az elaludt. Akkor kivette az egyik oldalbordáját, és húst tett a helyére.",
  "22": "Az emberből kivett oldalbordát az  Úristen asszonnyá formálta, és odavezette az emberhez.",
  "23": "Akkor ezt mondta az ember: Ez most már csontomból való csont, testemből való test. Asszonyember legyen a neve: mert férfiemberből vétetett.",
  "24": "Ezért hagyja el a férfi apját és anyját, ragaszkodik feleségéhez, és ezért lesznek egy testté.",
  "25": "Még mindketten meztelenek voltak: az ember és a felesége is, de nem szégyellték magukat."
}