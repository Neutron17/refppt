{
  "1": "Történt pedig, hogy amikor az emberek kezdtek elszaporodni a földön, és leányaik születtek,",
  "2": "látták az istenfiak, hogy szépek az emberek leányai, ezért feleségül vették közülük mindazokat, akiket kiválasztottak maguknak.",
  "3": "Akkor ezt mondta az  Úr: Ne maradjon lelkem örökké az emberben, hiszen ő csak test! Legyen az életkora százhúsz esztendő!",
  "4": "Abban az időben, amikor az istenfiak bementek az emberek leányaihoz, és azok gyermekeket szültek nekik – sőt még azután is –, óriások éltek a földön. Ők voltak az ősidők nagy hírű vitézei.",
  "5": "Amikor látta az  Úr, hogy az emberi gonoszság mennyire elhatalmasodott a földön, és az ember szívének minden szándéka és gondolata szüntelenül csak gonosz,",
  "6": "megbánta az  Úr, hogy embert alkotott a földön, és megszomorodott szívében.",
  "7": "Azért ezt mondta az  Úr: Eltörlöm a föld színéről az embert, akit teremtettem; az emberrel együtt a szárazföldi állatokat, a csúszómászókat és az égi madarakat is, mert megbántam, hogy megalkottam őket.",
  "8": "De Nóé kegyelmet talált az  Úr előtt.",
  "9": "Nóénak ez a története: Nóé igaz ember volt, feddhetetlen a maga nemzedékében. Az Istennel járt Nóé.",
  "10": "Nóé három fiút nemzett: Sémet, Hámot és Jáfetet.",
  "11": "A föld pedig egyre romlottabb lett az Isten színe előtt, és megtelt a föld erőszakossággal.",
  "12": "És látta Isten, mennyire megromlott a föld, mert minden ember rossz útra tért a földön.",
  "13": "Akkor ezt mondta Isten Nóénak: Elhatároztam, hogy véget vetek minden élőlénynek, mert megtelt erőszakossággal miattuk a föld. Elpusztítom hát őket a földdel együtt.",
  "14": "Csinálj magadnak bárkát góferfából, készíts rekeszeket a bárkában, és vond be kívül-belül szurokkal!",
  "15": "Így készítsd el: a bárka hossza háromszáz könyök legyen, szélessége ötven könyök, magassága pedig harminc könyök!",
  "16": "Ablakot is csinálj a bárkára: egy könyökre hagyd azt felülről! A bárka ajtaját az oldalára helyezd! Készíts bele egy alsó, egy középső és egy felső emeletet!",
  "17": "Mert én özönvizet fogok hozni a földre, hogy elpusztítsak minden élőlényt az ég alatt. Minden el fog pusztulni, ami a földön él.",
  "18": "Veled azonban szövetségre lépek: menj be a bárkába fiaiddal, feleségeddel és fiaid feleségeivel együtt!",
  "19": "És vigyél be a bárkába minden élőlényből, mindenből kettőt-kettőt, hogy életben maradjanak veled együtt: hímek és nőstények legyenek!",
  "20": "A madaraknak, a szárazföldi állatoknak és a föld minden csúszómászójának különböző fajtáiból, mindegyikből kettő-kettő menjen be hozzád, hogy életben maradjon!",
  "21": "Vigyél magaddal mindenféle eledelt, ami csak ehető; gyűjtsd be magadhoz, hogy legyen ennivalótok, neked is, meg azoknak is!",
  "22": "Nóé így is tett: mindenben úgy járt el, ahogyan Isten megparancsolta neki."
}