{
  "1": "Kürtöt a szádhoz! Sasként tör az ellenség az  Úr házára! Mert megszegték szövetségemet, ellene szegültek utasításaimnak.",
  "2": "Akkor majd így kiált hozzám Izráel: Istenem! Mi ismerünk téged!",
  "3": "Elvetette Izráel a jót, hát ellenség üldözi majd!",
  "4": "Királyt választottak, de nélkülem, és olyan vezért, akihez nincs közöm. Ezüstjükből és aranyukból bálványokat készítettek, de csak romlásukra.",
  "5": "Félredobom borjúdat, Samária! Haragra gyulladtam miatta, nem maradhat ez soká büntetés nélkül!",
  "6": "Izráelből való ez, mesterember csinálta, nem Isten ez. Bizony, ízzé-porrá törik Samária borjúja!",
  "7": "Ha szelet vetnek, vihart aratnak. A gabona nem hoz kalászt, nem lesz belőle liszt, vagy ha lesz is, idegenek emésztik föl.",
  "8": "Elpusztítják Izráelt! Olyan lett a népek között, mint egy ócska holmi, ami senkinek sem kell.",
  "9": "Hiszen ők Asszíriába jártak, mint a kóborló vadszamár; Efraim pénzen vásárolt szeretőket.",
  "10": "Ha pénzt fizetnek is a népeknek, én majd összegyűjtöm őket. Még egy kis idő, és vállukon érzik majd a fejedelmek királyának terhét.",
  "11": "Sok oltárt épített Efraim vétkesen: ezek az oltárok vitték őt a bűnbe.",
  "12": "Előírhatok nekik ezernyi törvényt, azt gondolják, nem tartozik rájuk.",
  "13": "Szeretik a véresáldozatot, mert ha bemutatják, ők maguk ehetik a húst. De nem is fogadja tőlük kedvesen az  Úr! Nem feledkezik meg bűnükről, megbünteti őket vétkeik miatt: vissza fognak térni Egyiptomba.",
  "14": "Izráel elfelejtette alkotóját, és palotákat épített, Júda pedig számos erődített várost. De tüzet bocsátok városaira, és megemészti palotáit."
}