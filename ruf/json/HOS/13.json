{
  "1": "Ha Efraim megszólalt, mindenki rettegett, naggyá lett Izráelben. De bűnbe esett Baallal, ezért meg kell halnia.",
  "2": "Most is tovább vétkeznek, istenszobrot csináltak maguknak, ezüstbálványokat a maguk esze szerint: mindez mesterember készítménye csupán. Azt mondják: Ezeknek áldozzatok! Emberek borjúkat csókolgatnak!",
  "3": "Azért olyanok lesznek, mint a reggeli felhő és mint a korán tűnő harmat, mint a szérűről elsodort pelyva és mint a kémény füstje.",
  "4": "De én, az  Úr vagyok a te Istened Egyiptom óta. Nem ismerhetsz rajtam kívül Istent, nincs más szabadító, csak én.",
  "5": "Én gondoskodtam rólad a pusztában, a kiszikkadt földön.",
  "6": "De amikor eleget legeltek, jóllaktak és fölfuvalkodtak, ezért elfeledtek engem.",
  "7": "Úgy bánok hát velük, mint az oroszlán, párducként lesek rájuk az úton.",
  "8": "Rájuk támadok, mint a kölykét vesztett anyamedve, és föltépem a mellkasukat. Felfalom őket, mint a nőstény oroszlán, vadállatok szaggatják szét őket.",
  "9": "Az vitt romlásba téged, Izráel, hogy ellenem, segítőd ellen lázadtál.",
  "10": "Hol van a királyod? Szabadítsa meg városaidat! Hol vannak a bíráid? Hiszen te mondtad: Adj nekem királyt és vezéreket!",
  "11": "Adok én neked királyt, de csak haragomban, el is fogom venni felindulásomban.",
  "12": "Össze vannak gyűjtve Efraim bűnei, el vannak téve a vétkei.",
  "13": "Szülési fájdalmak jönnek, de a gyermek nem tudja a dolgát; nem bújik ki időben az anyaméhből.",
  "14": "Kiváltom őket a holtak hazájából, megváltom őket a haláltól. Hol van a tövised, halál? Hol a fullánkod, holtak hazája? Nincs bennem megbánás!",
  "15": "Bár kitűnik szépségével testvérei közül, eljön majd a keleti szél, az  Úr szele, mely a puszta felől támad, kiszárítja kútját, elapasztja forrását, megfosztja kincseitől, minden értékétől."
}