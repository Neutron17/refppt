{
  "1": "Ne örülj, Izráel, ne ujjongj, mint a népek! Mert hűtlen lettél Istenedhez, és szereted a paráznaság bérét, minden szérűn a gabonát.",
  "2": "De a szérű és a sajtó nem tartja el őket, hiányozni fog a must.",
  "3": "Nem lakhatnak az  Úr országában: Efraim visszatér Egyiptomba, Asszíriában pedig tisztátalant eszik.",
  "4": "Nem áldozhatnak bort az  Úrnak, és véresáldozataik nem lesznek kedvesek neki. Kenyerük olyan, mint a gyászolóké, tisztátalan lesz az, aki eszi. Kenyerük csak éhségüket csillapítja, de nem juthat az  Úr házába.",
  "5": "Mit fogtok készíteni az ünnepnapra, az  Úr ünnepnapjára?",
  "6": "Akik elmennek az elpusztult országból, azokat Egyiptom gyűjti össze, Memfisz temeti el. Ezüstön szerzett értékeiket benövi a csalán, sátraikat fölveri a gaz.",
  "7": "Eljön a büntetés ideje, eljön a megtorlás ideje. Majd megtudja Izráel, bolond-e a próféta, eszelős-e a lélek embere. Mivel sok a bűnöd, nagy a gyűlölködés.",
  "8": "Ólálkodik a próféta körül Efraim, Istenem népe. Csapdát állítottak minden útjára, gyűlölködnek Istene házában.",
  "9": "Mélységesen megromlottak, mint egykor Gibeában. De nem feledkezik meg bűnükről az  Úr, megbünteti őket vétkeik miatt.",
  "10": "A pusztában olyannak találtam Izráelt, mint a szőlőfürtöt. Őseitekre úgy néztem, mint a fügefa első termésére. De amikor Baal-Peórhoz elértek, átpártoltak a gyalázatoshoz. Olyan förtelmessé lettek, mint akit szerettek.",
  "11": "Elszáll, mint a madár Efraim dicsősége. Nem lesz többé szülés, sem terhesség, sem fogamzás!",
  "12": "Ha fölnevelik is fiaikat, elveszem tőlük, nem lesz belőlük ember. Jaj lesz nekik, ha elfordulok tőlük.",
  "13": "Efraimra úgy néztem, mint a mezőn elültetett fára. De Efraimnak ki kell szolgáltatnia fiait a gyilkosoknak.",
  "14": "Adj nekik,  Uram! – de mit adj? Adj nekik meddő méhet és elapadt emlőket!",
  "15": "Minden gonoszságuk Gilgálban kezdődött, már ott meggyűlöltem őket. Gonosz tetteik miatt kiűzöm őket házamból. Nem szeretem őket többé, mert vezéreik mind pártütők.",
  "16": "Csapás érte Efraimot, gyökere elszáradt, nem hoz több gyümölcsöt. Ha születnek is gyermekei, megölöm kedves magzatait.",
  "17": "Elveti őket az én Istenem, mert nem hallgattak rá. Bujdosók lesznek a népek között."
}