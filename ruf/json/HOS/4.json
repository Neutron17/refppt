{
  "1": "Halljátok meg az  Úr igéjét, Izráel fiai! Pere van az  Úrnak az ország lakóival, mert nincs igazság, nincs hűség, és nem ismerik Istent az országban.",
  "2": "Esküdöznek, hazudoznak, ölnek, lopnak és paráználkodnak, betörnek, és vérontás vérontást ér!",
  "3": "Ezért gyászolni fog az ország, és elalél minden lakója a mezei vadakkal és az égi madarakkal együtt; még a tenger halai is halomra pusztulnak.",
  "4": "De senki se pereljen, senki se vádaskodjék! Veled van perem, te pap!",
  "5": "El fogsz bukni nappal, elbukik a próféta is veled együtt éjjel, anyádat is elpusztítom!",
  "6": "Elpusztul népem, mert nem ismeri Istent. Mivel te megvetetted ezt az ismeretet, én is megvetlek: nem leszel papom! Nem törődtél Istened tanításával, én sem törődöm fiaiddal.",
  "7": "Minél többen lettek, annál többet vétkeztek ellenem, de dicsőségüket gyalázatra változtatom.",
  "8": "Népem vétekáldozatából élnek, azért azt kívánják, hogy vétkezzen.",
  "9": "Úgy jár a pap is, mint a nép: Megbüntetem útjaiért, megfizetek neki tetteiért.",
  "10": "Esznek majd, de nem laknak jól, paráználkodnak, de nem szaporodnak, mert elhagyták az  Urat, nem ügyelnek rá.",
  "11": "Paráznaság, bor és must elveszi az ember eszét.",
  "12": "Népem a fától kér tanácsot, és a bot ad neki kijelentést. A parázna lelkület miatt tévelyegnek, paráznává lettek, elhagyták Istenüket.",
  "13": "Hegytetőkön áldoznak, dombokon tömjéneznek, cserfa, nyárfa és tölgyfa alatt, mert kellemes az árnyékuk. Ezért paráznák leányaitok, és házasságtörők menyeitek.",
  "14": "Mégsem büntetem meg leányaitokat, bár paráznák, menyeiteket sem, bár házasságtörők, mert a férfiak is paráznákhoz járnak, és együtt áldoznak a kéjnőkkel. Az ilyen értelmetlen népnek el kell pusztulnia.",
  "15": "Ha te parázna vagy is, Izráel, csak Júda ne vétkezzen! Ne menjetek Gilgálba, ne járjatok Bét-Ávenbe! Ne esküdözzetek az élő  Úrra!",
  "16": "Izráel olyan szilaj, mint egy szilaj tehén. Hogyan legeltethetné hát őket tágas helyen az  Úr, mint a bárányokat?",
  "17": "Bálványokhoz szegődött Efraim: hadd tegye!",
  "18": "Dőzsölésük féktelen, egyre paráználkodnak, jobban szeretik a gyalázatos bálványt, mint oltalmazójukat.",
  "19": "Szárnyára kapja őket a szél, és szégyent vallanak oltáraik miatt."
}