{
  "1": "Járjátok be Jeruzsálem utcáit, nézzetek szét, tudakozódjatok, kutassátok át tereit! Akad-e valaki, van-e olyan ember, aki törvény szerint él, és igazságra törekszik? Akkor megbocsátanék ennek a városnak!",
  "2": "Még ha azt mondják is: Él az  Úr! – akkor is hamisan esküsznek!",
  "3": "Pedig te,  Uram, az igazságot nézed. Megverted őket, de nem fájt nekik, irtottad őket, de nem akarták megfogadni az intést. Kőkemény maradt az arcuk, nem akartak megtérni.",
  "4": "Azt gondoltam, csak a nincstelenek ilyen oktalanok, mert nem ismerik az  Úr útját, Istenük törvényét.",
  "5": "Elmegyek hát az előkelőkhöz, és beszélek velük, ők biztosan ismerik az  Úr útját, Istenük törvényét! De ők éppúgy letörték magukról az igát, és leszaggatták a köteleket!",
  "6": "Azért leteríti őket az erdei oroszlán, elpusztítja őket a pusztai farkas; párduc ólálkodik városaik körül, széttépi, aki csak kijön onnan. Mert sokszor vétkeztek, súlyosan tévelyegnek.",
  "7": "Hogyan bocsáthatnék meg neked? Hiszen fiaid elhagytak engem, és őreá esküsznek, aki nem is isten! Jól tartottam őket, mégis házasságtörők, és parázna nő házában tolongnak.",
  "8": "Felajzott, buja csődörökké váltak, mindegyik a más feleségére nyerít.",
  "9": "Ne kérjem számon ezeket – így szól az  Úr –, és ne álljak bosszút az ilyen népen?",
  "10": "Menjetek föl szőlőhegyeire, és pusztítsátok, de ne vessetek véget neki! Távolítsátok el vadhajtásait, mert nem az  Úréi azok!",
  "11": "Bizony, egészen hűtlen lett hozzám Izráel és Júda háza – így szól az  Úr.",
  "12": "Megtagadták az  Urat, és ezt mondták: Nincsen ő, nem érhet bennünket veszedelem, nem látunk fegyvert és éhínséget.",
  "13": "A próféták csak fecsegnek, és nem az ige szól belőlük. Csak ennyibe kell venni őket!",
  "14": "Azért ezt mondja az  Úr, a Seregek Istene: Mivel ti így beszéltek, most én tűzzé teszem igémet a szádban, ezt a népet pedig fává, hogy megeméssze őket.",
  "15": "Egy távoli népet hozok majd ellened, Izráel háza! – így szól az  Úr. Régi nép ez, ősidőkből való nép; olyan nép, amelynek nyelvét nem ismered, és nem érted, hogy mit beszél.",
  "16": "Tegze olyan, mint a nyitott sír, mindnyájan vitéz harcosok.",
  "17": "Felemészti aratásodat és kenyeredet, felemészti fiaidat és leányaidat, felemészti juhaidat és marháidat, felemészti szőlődet és fügefádat. Erős városaidat pedig, amelyekben bízol, fegyverrel rombolja le.",
  "18": "De még akkor sem vetek véget nektek – így szól az  Úr.",
  "19": "Ha pedig azt kérdezik: Miért tette velünk mindezt Istenünk, az  Úr? – akkor így felelj nekik: Ahogyan elhagytatok engem, és idegen isteneknek szolgáltatok a saját országotokban, ugyanúgy fogtok idegeneknek szolgálni egy olyan országban, amely nem a tiétek.",
  "20": "Mondjátok meg Jákób házának, és hirdessétek Júdában:",
  "21": "Halljátok csak, oktalan és esztelen nép, amelynek van szeme, de nem lát, van füle, de nem hall!",
  "22": "Nem féltek engem – így szól az  Úr –, nem remegtek tőlem? Hiszen én szabtam határt homokból a tengernek örökké tartó gátként, melyet nem léphet át. Ostromolja ugyan, de nem bír vele, hullámai zúgnak, de nem lépik át.",
  "23": "De ennek a népnek engedetlen és konok a szíve, állandóan lázadozik.",
  "24": "Eszükbe sem jut, hogy féljék Istenüket, az  Urat, aki az őszi és a tavaszi esőt megadja a maga idejében, és biztosítja az aratásra rendelt heteket.",
  "25": "Bűneitek miatt elmaradnak ezek, vétkeitek miatt elestek e javaktól!",
  "26": "Mert bűnösök vannak népem soraiban, orvul leselkednek, mint a madarászok, csapdát állítanak, hogy embereket fogjanak.",
  "27": "Ahogy a kalitka tele van madárral, úgy van tele házuk alattomossággal: így lettek hatalmasok és gazdagok.",
  "28": "Meghíztak, kövérek, gonosz beszédükben nem ismernek határt. Nem hoznak ítéletet az árvák ügyében, hogy boldogulhatnának, a szegények igazát nem védik meg.",
  "29": "Ne kérjem számon ezeket – így szól az  Úr –, és ne álljak bosszút az ilyen népen?!",
  "30": "Borzasztó, szörnyű dolgok történnek az országban:",
  "31": "A próféták hazugságot prófétálnak, a papok tetszésük szerint hatalmaskodnak, népem pedig ezt szereti! De mit tesznek majd akkor, ha eljön a vég?!"
}