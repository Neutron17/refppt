{
  "1": "Ha meg akarsz térni, Izráel – így szól az  Úr –, hozzám térj meg! Ha eltávolítod színem elől förtelmes bálványaidat, ne ingadozz!",
  "2": "Ha őszintén esküszöl az élő  Úrra, a törvénynek és az igazságnak megfelelően, akkor áldást kapnak tőle a népek, és vele dicsekszenek.",
  "3": "Ezt mondja az  Úr a júdaiaknak és a jeruzsálemieknek: Szántsatok föl új szántóföldet, ne vessetek a tövisek közé!",
  "4": "Metélkedjetek körül az  Úrért, távolítsátok el szívetek előbőrét, Júda férfiai és Jeruzsálem lakói! Különben fellángol haragom, mint a tűz, és égni fog olthatatlanul gonosztetteitek miatt!",
  "5": "Adjátok hírül Júdában, hirdessétek Jeruzsálemben, és mondjátok: Fújjátok meg a kürtöt országszerte! Kiáltsatok teljes erővel, és mondjátok: Gyülekezzetek, menjünk a megerősített városokba!",
  "6": "Mutassátok Sion felé az irányt, fussatok megállás nélkül, mert veszedelmet hozok észak felől, és nagy pusztulást!",
  "7": "Kijött az oroszlán a bozótból, elindult a népek pusztítója, előjött rejtekéből, hogy pusztává tegye országodat; városaid romba dőlnek, lakatlanná válnak.",
  "8": "Öltsetek azért zsákruhát, sírjatok és jajgassatok, mert nem fordult el rólunk az  Úr izzó haragja!",
  "9": "Azon a napon – így szól az  Úr – odalesz a király és a vezérek bátorsága. A papok elszörnyednek, a próféták elképednek,",
  "10": "és ezt mondják: Ó, Uram,  Uram! De nagyon rászedted ezt a népet és Jeruzsálemet, amikor azt mondtad, hogy békességünk lesz, pedig fegyver fenyegeti életünket.",
  "11": "Abban az időben ezt mondják majd ennek a népnek és Jeruzsálemnek: Heves szél fúj a hegytetőkről a pusztában népem leányára, nem a gabona szórásához és tisztításához való.",
  "12": "Erősebb szél jön annál, az én parancsomra; mert bizony most én is ítéletet hirdetek fölöttük.",
  "13": "Úgy jön, mint a fellegek, harci kocsijai mint a forgószél, lovai gyorsabbak a sasoknál. Jaj nekünk, elvesztünk!",
  "14": "Tisztítsd meg szívedet a gonosztól, ó, Jeruzsálem, hogy megszabadulhass! Meddig maradnak még benned álnok gondolataid?",
  "15": "Hírnök szava hallatszik Dánból, vészt hirdetőé Efraim hegyéről.",
  "16": "Figyelmeztessétek a népeket, vigyétek hírül Jeruzsálemnek: Ostromlók jönnek messze földről, kiáltoznak Júda városai ellen.",
  "17": "Mint mezőőrök veszik körül, mert fellázadtak ellenem – így szól az  Úr.",
  "18": "A te utaid és tetteid okozták ezt. Gonoszságod miatt kell most keseregned, és járja át szívedet a bánat.",
  "19": "Mennyire gyötrődik egész bensőm, a szívem összeszorul! Háborog a szívem, nem hallgathatok, mert lelkem hallja már a kürtszót, a harci riadót!",
  "20": "Csapás csapást követ, elpusztul az egész ország. Hirtelen pusztulnak el sátraim, egy pillanat alatt sátorlapjaim.",
  "21": "Meddig kell még hadijelvényt látnom és kürtszót hallanom?",
  "22": "Bizony, bolond az én népem, nem ismernek engem! Fiaim esztelenek, értelem nélkül valók! Csak abban bölcsek, hogyan kell rosszat tenni, de jót tenni nem tudnak!",
  "23": "Látom a földet: kietlen és puszta, és az eget: nincs világossága!",
  "24": "Látom a hegyeket: megrendülnek, és a halmok mind inognak!",
  "25": "Látom, hogy nincs ember, és az ég minden madara elmenekült.",
  "26": "Látom, hogy a dúsan termő ország pusztává lett, és minden városa romba dőlt az  Úr tekintetétől, izzó haragjától.",
  "27": "Mert ezt mondja az  Úr: Sivár lesz az egész ország, bár véget nem vetek neki.",
  "28": "Ezért gyászol a föld, és elsötétedik odafent az ég, mert kimondtam, amit határoztam, nem bánom meg, és nem térek el tőle.",
  "29": "A lovasok és íjászok kiáltozásától menekül az egész város. Bemennek a sűrű erdőbe, és felmásznak a sziklákra. Minden város elhagyatott lesz, senki sem lakik bennük.",
  "30": "Hát te, pusztulásra ítélt, mit csinálsz? Bíborba öltözöl, arany ékszerekkel ékesíted magad, festékkel készíted ki a szemedet? Hiába szépítgeted magad: szeretőid megvetnek, és az életedre törnek!",
  "31": "Mintha vajúdó asszony hangját hallanám, először szülő nő sikoltozását. Sion leánya kitárja karjait, zihálva kiáltja: Jaj nekem, összeroskadok a gyilkosok miatt!"
}