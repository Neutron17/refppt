{
  "1": "Ez szó szerint az a levél, amelyet Jeremiás próféta Jeruzsálemből küldött a foglyok közt megmaradt véneknek és papoknak, prófétáknak és az egész népnek, akiket fogságba vitt Nebukadneccar Jeruzsálemből Babilóniába,",
  "2": "miután Jekonjá király, az anyakirálynő, a főemberek, Júda és Jeruzsálem vezetői, a mesteremberek és a várépítők elkerültek Jeruzsálemből.",
  "3": "Elászá, Sáfán fia és Gemarjá, Hilkijjá fia által küldte el, akiket Cidkijjá, Júda királya küldött Nebukadneccar babilóniai királyhoz Babilonba:",
  "4": "Így szól a Seregek  Ura, Izráel Istene valamennyi fogolyhoz, akiket fogságba vitettem Jeruzsálemből Babilóniába:",
  "5": "Építsetek házakat, és lakjatok bennük! Ültessetek kerteket, és egyétek azok gyümölcsét!",
  "6": "Házasodjatok, szülessenek fiaitok és leányaitok! Házasítsátok meg fiaitokat, és adjátok férjhez leányaitokat! Szüljenek azok fiúkat és lányokat! Szaporodjatok azon a helyen, és ne fogyjatok!",
  "7": "Fáradozzatok annak a városnak a jólétén, ahová fogságba vitettelek titeket, és imádkozzatok érte az  Úrhoz, mert annak a jólététől függ a ti jólétetek is!",
  "8": "Ezt mondja a Seregek  Ura, Izráel Istene: Ne engedjétek, hogy rászedjenek benneteket a próféták és a jósok, akik köztetek vannak, és ne hallgassatok az álomlátók álmaira!",
  "9": "Mert hazugságot prófétálnak nektek az én nevemben. Nem én küldtem őket! – így szól az  Úr.",
  "10": "Ezt mondja az  Úr: Majd ha eltelik a babiloni hetven esztendő, akkor gondom lesz rátok, és valóra váltom azt a jót, amelyet megígértem, és visszahozlak benneteket erre a helyre.",
  "11": "Mert csak én tudom, mi a tervem veletek – így szól az  Úr –: jólétet és nem romlást tervezek, és reményteljes jövő az, amelyet nektek szánok.",
  "12": "Ha segítségül hívtok, és állhatatosan imádkoztok hozzám, akkor meghallgatlak benneteket.",
  "13": "Ha kerestek majd, megtaláltok engem, ha teljes szívből kutattok utánam.",
  "14": "Megengedem majd, hogy megtaláljatok – így szól az  Úr –, és jóra fordítom sorsotokat: összegyűjtelek titeket minden nép közül; mindenhonnan, ahová csak szétszórtalak – így szól az  Úr –, és visszahozlak erre a helyre, ahonnan fogságba vitettelek titeket.",
  "15": "Hiába mondtátok, hogy támasztott nektek az  Úr prófétákat Babilóniában is!",
  "16": "Ezt mondja az  Úr a királynak, aki Dávid trónján ül, és az egész népnek, amely ebben a városban lakik, honfitársaitoknak, akik nem mentek veletek fogságba:",
  "17": "Így szól a Seregek  Ura: Fegyvert, éhínséget és dögvészt bocsátok rájuk, és olyanná teszem őket, mint a rothadt fügék, amelyek ehetetlenül rosszak.",
  "18": "Üldözni fogom őket fegyverrel, éhínséggel és dögvésszel. Elrettentő példává teszem őket a föld minden országa számára: átkaikban velük példálóznak, elborzadva fölszisszennek láttukra, és gyalázattal fogják emlegetni őket mindazok a népek, amelyek közé szétszórtam őket.",
  "19": "Mert nem hallgattak a szavamra – így szól az  Úr –, pedig üzentem nekik szolgáim, a próféták által, méghozzá idejében üzentem, de nem engedelmeskedtek – így szól az  Úr.",
  "20": "Halljátok meg az  Úr igéjét mindnyájan, ti foglyok, akiket Jeruzsálemből Babilóniába száműztem!",
  "21": "Így szól a Seregek  Ura, Izráel Istene Ahábról, Kólájá fiáról és Cidkijjáról, Maaszéjá fiáról, akik hazugságot prófétálnak nektek az én nevemben: Nebukadneccar babilóniai király kezébe adom őket, és ő kivégezteti őket a szemetek láttára.",
  "22": "Átkaikba foglalják őket a Babilóniában élő júdai foglyok, és ezt mondják: Olyanná tegyen téged az  Úr, mint Cidkijját és Ahábot, akiket lassú tűzön égetett meg Babilónia királya!",
  "23": "Mert olyan dolgot követtek el, ami becstelenség Izráelben: paráználkodtak felebarátaik feleségével, és hazug igét hirdettek az én nevemben, amelyet nem parancsoltam nekik. Én tudom és tanúsítom ezt – így szól az  Úr.",
  "24": "A nehelámi Semajának pedig mondd meg:",
  "25": "Így szól a Seregek  Ura, Izráel Istene: Te leveleket küldtél a magad nevében Jeruzsálem egész népének és Cefanjá főpapnak, Maaszéjá fiának meg az egész papságnak, és ezt írtad:",
  "26": "Az  Úr tett téged Jójádá főpap utódjává, hogy ügyelj az  Úr házában minden féleszű és prófétálgató emberre, és zárd kalodába, vagy verd vasra őket.",
  "27": "Akkor miért nem fenyítetted meg az anátóti Jeremiást, aki nektek prófétálgat?",
  "28": "Hiszen ilyen levelet küldött hozzánk Babilóniába: Hosszú lesz a fogság! Építsetek házakat, és lakjatok bennük! Ültessetek kerteket, és egyétek azok gyümölcsét!",
  "29": "Cefanjá főpap azonban felolvasta ezt a levelet Jeremiás prófétának.",
  "30": "Ekkor így szólt az  Úr igéje Jeremiáshoz:",
  "31": "Küldd el ezt az üzenetet mindazoknak, akik fogságba mentek: Így szól az  Úr a nehelámi Semajáról: Mivel Semajá prófétált nektek, pedig nem én küldtem őt, és hazugsággal biztatott benneteket,",
  "32": "azért ezt mondja az  Úr: Megbüntetem a nehelámi Semaját és ivadékait. Nem marad meg közülük senki e nép soraiban, és nem fogja élvezni azt a jót, amelyet népemmel teszek – így szól az  Úr –, mert szavaival el akarta téríteni őket az  Úrtól."
}