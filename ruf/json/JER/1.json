{
  "1": "Jeremiásnak, Hilkijjá fiának a beszédei, aki a Benjámin földjén, Anátótban lakó papok közül való volt.",
  "2": "Őhozzá szólt az  Úr igéje Jósiásnak, Ámón fiának, Júda királyának az idejében, uralkodása tizenharmadik évében,",
  "3": "továbbá Jójákímnak, Jósiás fiának, Júda királyának az idejében, egészen Cidkijjának, Jósiás fiának, Júda királyának a tizenegyedik esztendejéig, Jeruzsálem fogságba viteléig, ami az ötödik hónapban történt.",
  "4": "Így szólt hozzám az  Úr igéje:",
  "5": "Mielőtt megformáltalak az anyaméhben, már ismertelek, és mielőtt a világra jöttél, megszenteltelek, népek prófétájává tettelek.",
  "6": "De én ezt válaszoltam: Ó, Uram,  Uram! Hiszen nem értek én a beszédhez, mert fiatal vagyok!",
  "7": "Az  Úr azonban ezt mondta nekem: Ne mondd, hogy fiatal vagy, hanem menj, ahova csak küldelek, és hirdesd, amit csak parancsolok!",
  "8": "Ne félj tőlük, mert én veled leszek, és megmentelek! – így szólt az  Úr.",
  "9": "Azután kinyújtotta kezét az  Úr, megérintette a számat, és ezt mondta nekem az  Úr: Én most a szádba adom igéimet!",
  "10": "Lásd, én a mai napon népek és országok fölé rendellek, hogy gyomlálj és irts, pusztíts és rombolj, építs és plántálj!",
  "11": "Majd így szólt hozzám az  Úr igéje: Mit látsz, Jeremiás? Ezt feleltem: Mandulavesszőt látok.",
  "12": "Az  Úr pedig ezt mondta nekem: Jól látod, mert gondom van rá, hogy igémet beteljesítsem.",
  "13": "Másodszor is szólt hozzám az  Úr igéje: Mit látsz? Így feleltem: Gőzölgő üstöt látok, amely észak felől megdőlt.",
  "14": "Ekkor így szólt az  Úr: Észak felől tör a veszedelem az ország minden lakójára.",
  "15": "Mert idehívom az északi országok minden nemzetségét – így szól az  Úr. Eljönnek, és fölállítja trónját mindegyik Jeruzsálem kapuival szemben, a várfalak körül mindenütt, és Júda összes városával szemben.",
  "16": "Ítéletet mondok fölöttük minden gonoszságuk miatt, mert elhagytak engem, más isteneknek tömjéneztek, és kezük csinálmányai előtt borultak le.",
  "17": "Övezd fel derekadat és indulj, hirdesd nekik mindazt, amit én parancsolok! Ne rettenj meg tőlük, különben én rettentelek meg téged általuk!",
  "18": "Megerősített várossá teszlek ma téged: vasoszloppá és ércfallá az egész országgal szemben, Júda királyaival, vezetőivel, papjaival és az ország népével szemben.",
  "19": "Harcolni fognak ellened, de nem bírnak veled, mert én veled leszek – így szól az  Úr –, és majd megmentelek!"
}