{
  "1": "Így szólt az  Úr igéje Jeremiáshoz:",
  "2": "Ezt mondja az  Úr, Izráel Istene: Írd le magadnak egy könyvbe mindazokat az igéket, amelyeket kijelentettem neked!",
  "3": "Eljön az idő – így szól az  Úr –, amikor jóra fordítom népemnek, Izráelnek és Júdának a sorsát – mondja az  Úr –, és visszahozom őket arra a földre, amelyet őseiknek adtam, és birtokba fogják azt venni.",
  "4": "Ezeket az igéket jelentette ki az  Úr Izráelről és Júdáról.",
  "5": "Így szól az  Úr: Riadt lármát hallok, rettegés van, nincs békesség!",
  "6": "Kérdezzétek meg, nézzetek utána: szokott-e szülni férfiember? Miért látok ennyi férfit ágyékra tett kézzel, mintha vajúdnának? Miért sápadt el annyira minden arc?",
  "7": "Jaj, mert nagy nap lesz az, nincs hozzá fogható! Nyomorúság ideje lesz az Jákóbnak, de megszabadul belőle!",
  "8": "Azon a napon letöröm igáját nyakadról – így szól a Seregek  Ura –, köteleidet leszaggatom. Nem szolgálnak többé idegeneknek,",
  "9": "hanem Istenüket, az  Urat fogják szolgálni, és Dávidot, a királyukat, akit adok nekik.",
  "10": "Te azért ne félj, szolgám, Jákób – így szól az  Úr –, és ne rettegj, Izráel! Mert én hazasegítelek a messzeségből, gyermekeidet a fogság földjéről. Visszatér Jákób, és békében lesz, gondtalanul él, nem háborgatja senki.",
  "11": "Én veled leszek – így szól az  Úr –, és megszabadítalak. Véget vetek minden népnek, akik közé szétszórtalak, de neked nem vetek véget. Megfenyítelek igazságosan, mert nem hagyhatlak büntetés nélkül.",
  "12": "Ezt mondja az  Úr: Halálos a bajod, sérüléseid gyógyíthatatlanok!",
  "13": "Sebedet senki sem orvosolja, gyógyír és kötszer nincsen a számodra.",
  "14": "Szeretőid mind elfelejtettek, nem törődnek veled. Megvertelek, mintha ellenség vert volna, és kegyetlen ember fenyített volna meg. Mert sok a bűnöd, és súlyosak a vétkeid.",
  "15": "Miért kiáltozol bajodban, kibírhatatlan fájdalmaid miatt? Mert sok a bűnöd és súlyosak a vétkeid, azért bántam így veled.",
  "16": "De majd elpusztulnak pusztítóid, fogságba fog menni minden ellenséged. Ki fogják fosztani fosztogatóidat, prédára vetem minden prédálódat.",
  "17": "Bekötözöm sebeidet, meggyógyítom zúzódásaidat – így szól az  Úr. Mert eltaszítottnak hívnak téged, Sion, akivel senki sem törődik.",
  "18": "Ezt mondja az  Úr: Jóra fordítom Jákób sátrainak sorsát, és megkönyörülök lakóhelyein. A romok helyén fölépül a város, és ott áll majd a palota az őt illető helyen.",
  "19": "Hálaének hangzik belőlük, örvendezők hangja. Megszaporítom őket, és nem fogynak el, tiszteletet támasztok irántuk, és nem nézik le őket.",
  "20": "Fiai olyanok lesznek, mint hajdan, és gyülekezete szilárdan áll majd előttem. De megbüntetem minden sanyargatóját!",
  "21": "Közülük származik fejedelme, közülük kerül ki uralkodója. Közelembe engedem, és ő közeledik hozzám; mert ki merné kockáztatni életét, hogy közeledjék hozzám? – így szól az  Úr.",
  "22": "Az én népem lesztek, én pedig Istenetek leszek.",
  "23": "Íme, az  Úr forgószele, lángoló haragja árad, mint kavargó szélvész kavarog a bűnösök feje fölött.",
  "24": "Nem szűnik az  Úr izzó haragja, amíg el nem végzi és meg nem valósítja szíve szándékait. Az utolsó napokban majd megértitek ezt."
}