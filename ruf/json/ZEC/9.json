{
  "1": "Fenyegető jövendölés.Az  Úr igéje szól Hadrák földje ellen, és Damaszkuszra nehezedik. Mert az  Úr szemmel tartja az embereket, Izráel minden törzsét,",
  "2": "a szomszédos Hamátot is meg Tíruszt és Szidónt, bármilyen bölcsek is.",
  "3": "Várat épített magának Tírusz, és annyi ezüstöt halmozott fel, mint a por, annyi színaranyat, mint az utcán a sár.",
  "4": "De most az Úr szegénnyé teszi, tengerbe dönti várfalát, a várost pedig tűz pusztítja el.",
  "5": "Ha meglátja ezt Askelón, megijed, Gáza is reszketni fog nagyon, Ekrón reménysége hamisnak bizonyul. Nem lesz király Gázában, Askelón lakatlan marad.",
  "6": "Asdódban keverék népség lakik majd, a filiszteusok gőgjét pedig megtöröm.",
  "7": "Kiveszem szájukból a húst, amelyet vérrel együtt esznek, és fogaik közül a förtelmes eledelt. De Istenünké lesz a maradékuk: olyanok lesznek majd, mint Júda egyik törzse, az ekróniak pedig olyanok, mint a jebúsziak.",
  "8": "Házam mellett táborozok, hogy megvédjem azoktól, akik arra járnak. Nem támadhat rájuk többé fosztogató, mert ezentúl figyelek majd rájuk.",
  "9": "Örvendj nagyon, Sion leánya, ujjongj, Jeruzsálem leánya! Királyod érkezik hozzád, aki igaz és diadalmas, alázatos, és szamáron ül, szamárcsikó hátán.",
  "10": "Mert kiirtom a harci kocsit Efraimból és a lovat Jeruzsálemből – mondja az  Úr. Kivész majd a harci íj, mert békét hirdet a népeknek; uralma tengertől tengerig ér, az Eufrátesztől a föld határáig.",
  "11": "A veled kötött szövetség véréért szabadon bocsátom foglyaidat a kiszáradt kútból.",
  "12": "Térjetek vissza a fellegvárba, reménykedő foglyok! Még ma kijelentem: Kétszeresen kárpótollak titeket!",
  "13": "Mert kifeszítem Júdát, mint egy íjat, Efraimot nyílnak használom. Felbuzdítom fiaidat, Sion, a görögök ellen, és olyanná teszlek, mint a hős kardja.",
  "14": "Akkor megjelenik fölöttük az  Úr, kirepül nyila, mint a villám. Az én Uram, az  Úr megfújja a kürtöt, és Témán felől támadó forgószélben vonul.",
  "15": "A Seregek  Ura oltalmazza népét, győzelmet aratnak, és taposnak a parittyaköveken. Úgy zúgnak, mintha bort ittak volna, megtelnek, mint az áldozati kehely, mint az oltár sarkai.",
  "16": "Megsegíti őket Istenük, az  Úr azon a napon. Pásztorolja népét, mint egy nyájat. Mint a korona drágakövei, úgy ragyognak földjén.",
  "17": "Milyen nagy az ő jósága, milyen nagy az ő szépsége! Bőven ad gabonát az ifjaknak, mustot a leányoknak."
}