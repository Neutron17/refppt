{
  "1": "Te pedig hívasd magadhoz Izráel fiai közül testvéredet, Áront fiaival együtt! Ők legyenek a papjaim: Áron, valamint Nádáb, Abíhú, Eleázár és Ítámár, Áron fiai!",
  "2": "Készíts szent ruhákat testvérednek, Áronnak, hogy méltóságteljes és ékes legyen!",
  "3": "Beszélj minden hozzáértő emberrel, akinek művészi képességet adtam: készítsék el Áron ruháját, hogy fel lehessen szentelni, és így az én papom legyen!",
  "4": "Ezeket a ruhákat kell elkészíteniük: a hósent, éfódot, palástot, mintás köntöst, süveget és övet. Készítsenek szent ruhákat testvérednek, Áronnak és fiainak, hogy az én papjaim lehessenek!",
  "5": "Aranyat, kék és piros bíbort, karmazsin fonalat és lenfonalat használjanak hozzá!",
  "6": "Az éfódot aranyból, kék és piros bíborból, karmazsin fonálból és sodrott lenfonálból készítsék művészi szövéssel!",
  "7": "Két egymáshoz érő vállrésze legyen a két végén, amelyeket egymásba lehet kapcsolni!",
  "8": "A rajta levő övet, amellyel majd felövezik, ugyanúgy, ugyanabból készítsék: aranyból, kék és piros bíborból, karmazsin fonálból és sodrott lenfonálból.",
  "9": "Azután végy két ónixkövet, és vésd rájuk Izráel fiainak a nevét:",
  "10": "hatnak a nevét az egyik kőre, a másik hatnak a nevét a másik kőre, születésük rendjében.",
  "11": "Vésnöki munkával, ahogyan a pecsétgyűrűt vésik, úgy vésd a két kőre Izráel fiainak a nevét! Körös-körül aranyfoglalattal készítsd azokat!",
  "12": "Azután tedd a két követ az éfód vállrészeire! Izráel fiaira emlékeztető kövek ezek: hordozza Áron a nevüket a két vállrészen emlékeztetőül az  Úr előtt!",
  "13": "Készíttess aranyfoglalatokat is",
  "14": "és két színarany láncot! Sodorva készítsd azokat, ahogy a zsinórokat szokták, és illeszd rá a sodrott láncokat a foglalatokra!",
  "15": "Azután készíts hósent művészi munkával a döntések közlésére! Úgy készítsd el, ahogyan az éfódot készítetted: aranyból, kék és piros bíborból, karmazsin fonálból és sodrott lenfonálból készítsd!",
  "16": "Négyzet alakú legyen, kétrét hajtva: egy arasz hosszú és egy arasz széles legyen!",
  "17": "Rakd ki azt drágakő borítással! Négy sor kő legyen rajta ebben a sorrendben: rubin, topáz és smaragd – ez az első sor.",
  "18": "A második sor: karbunkulus, zafír és jáspis.",
  "19": "A harmadik sor: opál, agát és ametiszt.",
  "20": "A negyedik sor: krizolit, ónix és nefrit. Aranyfoglalatokkal készüljön a borítás!",
  "21": "A köveken Izráel fiainak nevei legyenek: tizenkét kő a neveknek megfelelően. Pecsétgyűrű módjára legyenek vésve, mindegyiken egy-egy törzs neve, a tizenkét törzsnek megfelelően.",
  "22": "Készíts a hósenre színarany láncokat: sodorva, ahogy a zsinórokat szokták.",
  "23": "Készíts a hósenre két aranykarikát is, és illeszd a két karikát a hósen két végére!",
  "24": "A két aranyzsinórt fűzd a két karikába a hósen két végén!",
  "25": "A két zsinór végét erősítsd a két foglalatra, és erősítsd az éfód vállrészének az elejére!",
  "26": "Készíts még két aranykarikát, és rögzítsd azokat is a hósen két végére azon a szélén, amely az éfód felé eső részen belül van.",
  "27": "Azután készíts még két aranykarikát, és erősítsd azokat elöl az éfód két vállrészére kissé lejjebb, közel az egybefűzéshez az éfód öve fölött.",
  "28": "Csatolják a hósent karikáinál fogva az éfód karikáihoz kék bíbor zsinórral, hogy az éfód öve fölött legyen, és ne csússzék el a hósen az éfódról!",
  "29": "Hordozza Áron Izráel fiainak a neveit a szíve fölött a döntések közlésére való hósenen, amikor bemegy a szentélybe, állandó emlékeztetőül az  Úr előtt.",
  "30": "Azután tedd a döntések közlésére való hósenbe az úrímot és tummímot! Legyenek azok Áron szíve fölött, amikor bemegy az  Úr elé. Hordozza Áron mindig a szíve fölött az Izráel fiait érintő döntéseket az  Úr színe előtt!",
  "31": "Azután készítsd el az éfód palástját, az egészet kék bíborból!",
  "32": "Legyen a közepén nyakkivágás. A kivágás legyen körös-körül szövéssel megerősítve, mint a mellvért nyílása, hogy ne szakadjon be.",
  "33": "Készíts a szegélyére gránátalmákat kék és piros bíborból és karmazsin fonálból körös-körül a szegélyére, közéjük pedig aranycsengettyűket körös-körül.",
  "34": "Aranycsengettyű meg gránátalma váltakozzék a palást szegélyén körös-körül.",
  "35": "Ezt viselje Áron szolgálat közben, hogy hallható legyen a csengés, amikor bemegy a szentélybe az  Úr színe elé, és amikor kijön onnan, hogy meg ne haljon.",
  "36": "Készíts homlokdíszt színaranyból, és vésd rá úgy, ahogyan a pecsétgyűrűbe szoktak vésni: Az  Úr szent tulajdona!",
  "37": "Fűzd kék bíbor zsinórra, és legyen a süvegen, a süveg elején.",
  "38": "Legyen Áron homlokán, és hordozza Áron a szent dolgokban elkövetett bűnök terhét, amelyeket Izráel fiai a különféle szent ajándékokkal kapcsolatban követnek el. Legyen mindig a homlokán, hogy kedvesek legyenek ők az  Úr előtt.",
  "39": "Azután szőj egy köntöst lenből szép mintásra, és készíts egy süveget is lenből! Egy övet is készíts művészi hímzéssel!",
  "40": "Áron fiainak is készíts köntösöket, nekik is készíts öveket, ékes és díszes papi süvegeket is készíts nekik.",
  "41": "Öltöztesd azokba testvéredet, Áront és vele együtt a fiait! Majd kend föl őket, iktasd be tisztükbe, és szenteld föl őket, hogy az én papjaim legyenek.",
  "42": "Készíts nekik gyolcsnadrágot, hogy eltakarják szeméremtestüket; csípőtől a combig érjenek.",
  "43": "Viseljék ezeket Áron és fiai, amikor a kijelentés sátrába lépve vagy az oltárhoz járulva a szentély körüli szolgálatukat teljesítik, hogy bűnbe ne essenek, és meg ne haljanak. Örök rendelkezés legyen ez neki és utódainak."
}