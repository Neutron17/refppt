{
  "1": "Azután ezt mondta az  Úr Mózesnek és Áronnak Egyiptom földjén:",
  "2": "Ez a hónap lesz az első hónapotok. Ez lesz számotokra az első az év hónapjai között.",
  "3": "Mondjátok meg Izráel egész közösségének: Ennek a hónapnak a tizedikén vegyen magának családonként mindenki egy bárányt, házanként egy-egy bárányt.",
  "4": "Ha egy házban kevesen vannak egy bárányra, akkor a legközelebbi szomszédjukkal együtt vegyenek a lélekszámnak megfelelően. Vegyétek számításba, hogy ki mennyit tud enni a bárányból.",
  "5": "Legyen a bárány hibátlan, hím és egyéves. Juhot vagy kecskét vegyetek.",
  "6": "Ennek a hónapnak a tizennegyedik napjáig tartsátok magatoknál, azután estefelé vágja le Izráel egész gyülekezeti közössége.",
  "7": "Vegyenek a vérből, és kenjék a két ajtófélfára és a szemöldökfára azokban a házakban, ahol megeszik.",
  "8": "Még ugyanazon az éjszakán egyék meg a húst: tűzön megsütve, kovásztalan kenyérrel; keserű füveket egyenek hozzá.",
  "9": "Ne egyétek nyersen, se vízben főzve, csak tűzön megsütve, és a feje, a lábszárai és a belső részei együtt legyenek.",
  "10": "Ne hagyjatok belőle reggelre. Ha mégis marad belőle reggelre, azt égessétek el.",
  "11": "Így egyétek: legyen a derekatok felövezve, sarutok a lábatokon, bototok a kezetekben, és sietve egyétek: az  Úr páskája ez.",
  "12": "Mert átvonulok ezen az éjszakán Egyiptom földjén, és megölök minden elsőszülöttet Egyiptom földjén, akár ember, akár állat az. Ítéletet tartok Egyiptom minden istene fölött – én, az  Úr.",
  "13": "De az a vér jel lesz a házakon, amelyekben vagytok. Ha meglátom a vért, akkor kihagylak benneteket, és nem ér majd a pusztító csapás titeket, amikor megverem Egyiptom földjét.",
  "14": "Legyen ez emléknap a számotokra, és ünnepeljétek meg az  Úrnak nemzedékről nemzedékre. Örök rendelkezés az, hogy megünnepeljétek.",
  "15": "Hét napig kovásztalan kenyeret egyetek. Még az első napon távolítsátok el a kovászt a házaitokból. Ki kell irtani Izráelből mindenkit, aki kovászosat eszik az első naptól a hetedik napig.",
  "16": "Az első napon tartsatok szent összejövetelt, és a hetedik napon is tartsatok szent összejövetelt. Semmiféle munkát ne végezzetek azokon; mindenkinek csak annyi munkát szabad végeznie, amennyi az étkezéshez szükséges.",
  "17": "Tartsátok meg a kovásztalan kenyér ünnepét, mert éppen ezen a napon hoztam ki seregeiteket Egyiptomból. Tartsátok meg tehát ezt a napot nemzedékről nemzedékre, örök rendelkezés szerint.",
  "18": "Az első hónap tizennegyedik napjának estéjétől kezdve egyetek kovásztalan kenyeret a hónap huszonegyedik napjának estéjéig.",
  "19": "Hét napon át ne lehessen kovászt találni a házaitokban; ki kell irtani Izráel közösségéből mindenkit, aki kovászosat eszik, akár jövevény, akár az ország szülötte.",
  "20": "Semmiféle kovászosat ne egyetek. Kovásztalan kenyeret egyetek mindenütt, ahol laktok.",
  "21": "Mózes ekkor összehívta Izráel összes véneit, és ezt mondta nekik: Menjetek, vegyetek magatoknak juhokat nemzetségenként, és vágjátok le a páskát.",
  "22": "Vegyetek egy köteg izsópot, mártsátok az edényben levő vérbe, majd kenjetek az edényben levő vérből a szemöldökfára és a két ajtófélfára. Senki se menjen ki közületek reggelig a háza ajtaján.",
  "23": "Amikor átvonul az  Úr, hogy megverje Egyiptomot, és meglátja a vért a szemöldökfán és a két ajtófélfán, akkor kihagyja az  Úr azt az ajtót, és nem engedi, hogy bemenjen a pusztító a ti házaitokba, és megverjen titeket is.",
  "24": "Tartsátok meg ezt az utasítást. Örökre szóló rendelkezés ez nektek és fiaitoknak.",
  "25": "Amikor bementek arra a földre, amelyet az  Úr ad nektek, ahogyan megígérte, akkor is tartsátok meg ezt a szertartást.",
  "26": "És ha majd megkérdezik tőletek a fiaitok, hogy mit jelent ez a szertartás,",
  "27": "akkor így feleljetek: Páskaáldozat ez az  Úrnak, mert kihagyta Izráel fiainak a házait Egyiptomban, amikor megverte Egyiptomot, de a mi házainkat megkímélte. Ekkor mélyen meghajolt a nép, és leborult.",
  "28": "Azután elmentek Izráel fiai, és eszerint jártak el. Úgy cselekedtek, ahogyan Mózesnek és Áronnak megparancsolta az  Úr.",
  "29": "Történt azután éjfélkor, hogy megölt az  Úr minden elsőszülöttet Egyiptom földjén: a trónján ülő fáraó elsőszülöttjét csakúgy, mint a tömlöcben levő foglyok elsőszülöttjét meg a háziállatok valamennyi elsőszülöttjét.",
  "30": "Azon az éjszakán fölkelt a fáraó és összes udvari embere meg valamennyi egyiptomi, és nagy jajveszékelés támadt Egyiptomban, hiszen nem volt ház, ahol ne lett volna halott.",
  "31": "A fáraó még éjszaka hívatta Mózest és Áront, és ezt mondta: Induljatok, menjetek ki az én népem közül Izráel fiaival együtt, menjetek, és szolgáljátok áldozattal az  Urat, ahogy kívántátok.",
  "32": "Vigyétek juhaitokat és marháitokat is, ahogyan kívántátok, csak menjetek! Kérjetek áldást rám is!",
  "33": "Az egyiptomiak is erőltették, hogy sürgősen bocsássa el a népet az országból, mert ezt mondták: Így mindnyájan meghalunk!",
  "34": "A nép köntösébe kötve, teknőstül vette vállára a kovásztalan tésztát.",
  "35": "Izráel fiai Mózes beszéde szerint jártak el, mert ezüst és arany ékszereket meg ruhákat is kértek az egyiptomiaktól.",
  "36": "Az  Úr ugyanis jóindulatot ébresztett a nép iránt az egyiptomiakban, s ezért hajlottak a kérésre. Így szereztek zsákmányt Egyiptomtól.",
  "37": "Útnak indultak tehát Izráel fiai Ramszeszből Szukkót felé, mintegy hatszázezer gyalogos férfi a családtagokon kívül.",
  "38": "Sok keverék nép is ment velük, meg juhok, marhák, igen sok jószág.",
  "39": "Az Egyiptomból magukkal hozott tésztából kovásztalan lepényeket sütöttek, hiszen nem volt benne kovász, mert az egyiptomiak kergették őket. Nem késlekedhettek tehát, és útravalót sem tudtak készíteni maguknak.",
  "40": "Izráel fiai négyszázharminc esztendeig laktak Egyiptomban.",
  "41": "A négyszázharmincadik esztendő végén, éppen ezen a napon vonult ki az  Úr egész serege Egyiptomból.",
  "42": "Virrasztott az  Úr azon az éjszakán, amikor kihozta őket Egyiptomból. Ez az éjszaka ezért az  Úré: Virrasszon azon Izráel minden fia nemzedékről nemzedékre!",
  "43": "Ezt mondta az  Úr Mózesnek és Áronnak: Ez a páskára vonatkozó rendelkezés: Az idegenek közül senki sem ehet belőle.",
  "44": "De bárki pénzen vásárolt szolgája ehet abból, ha körülmetélték.",
  "45": "Betelepült és napszámos nem ehet belőle.",
  "46": "Abban a házban kell megenni, a házból nem szabad kivinni a húst, és a csontját sem szabad eltörni.",
  "47": "Izráel egész közössége készítse el ezt!",
  "48": "Ha jövevény tartózkodik nálad, és el akarja készíteni az  Úr páskáját, metéltesse körül magát valamennyi férfi, és csak akkor foghat hozzá annak elkészítéséhez. Így olyan lesz, mint az ország szülöttje. A körülmetéletlenek közül azonban senki sem ehet belőle.",
  "49": "Ez a törvény egyformán vonatkozik a született izráelire és a jövevényre, aki közöttetek tartózkodik.",
  "50": "Izráel fiai mindnyájan eszerint jártak el. Úgy cselekedtek, ahogyan Mózesnek és Áronnak megparancsolta az  Úr.",
  "51": "Ugyanazon a napon ki is hozta az  Úr Egyiptom földjéről Izráel fiait seregeik szerint."
}