{
  "1": "Ekkor az  Úr így szólt Mózeshez:",
  "2": "Mondd meg Izráel fiainak, hogy gyűjtsenek részemre adományokat mindenkitől, akit arra indít a szíve. Gyűjtsétek össze a nekem szánt adományokat!",
  "3": "Ilyen adományokat gyűjtsetek be tőlük: aranyat, ezüstöt és rezet,",
  "4": "kék és piros bíbort, karmazsin fonalat és lenfonalat, kecskeszőrt,",
  "5": "vörösre festett kosbőrt, delfinbőrt és akáciafát,",
  "6": "lámpaolajat, balzsamot a fölkenéshez való olajhoz és a jó illatú illatáldozathoz,",
  "7": "ónixköveket és berakásra való drágaköveket az éfódhoz és hósenhez.",
  "8": "Készítsenek nekem szentélyt, hogy közöttük lakjam!",
  "9": "Egészen úgy készítsétek el, ahogyan megmutatom neked a hajlék mintáját és az egész fölszerelés mintáját!",
  "10": "Készítsenek egy két és fél könyök hosszú, másfél könyök széles és másfél könyök magas ládát akáciafából!",
  "11": "Vond be színarannyal, kívül-belül vond be, és készíts rá körös-körül aranyszegélyt!",
  "12": "Önts négy aranykarikát, és erősítsd azokat a négy alsó sarkára: két karikát az egyik oldalára, két karikát a másik oldalára.",
  "13": "Készíts rudakat is akáciafából, és azokat is vond be arannyal!",
  "14": "Dugd a rudakat a láda oldalain levő karikákba, hogy azoknál fogva hordozni lehessen a ládát.",
  "15": "Legyenek a rudak a láda karikáiban, ne vegyék ki azokból!",
  "16": "Tedd a ládába a Bizonyságot, amelyet neked adok!",
  "17": "Készíts egy két és fél könyök hosszú, másfél könyök széles födelet is színaranyból!",
  "18": "Készíts két kerúbot, szintén aranyból! Ötvösmunkával készítsd azokat a fedél két végére.",
  "19": "Az egyik kerúbot az egyik végére készítsd, a másik kerúbot a másik végére, a fedél két végére készítsétek a kerúbokat!",
  "20": "Legyen a kerúbok szárnya kiterjesztve fölötte úgy, hogy takarják be szárnyukkal a fedelet! Egymás felé forduljanak, de a kerúbok arca a fedél felé nézzen!",
  "21": "A födelet tedd rá a láda tetejére, a ládába pedig tedd bele a Bizonyságot, amelyet neked adok.",
  "22": "Ott jelenek meg neked, és a födélről beszélek veled, a két kerúb közül, amelyek a bizonyság ládáján vannak: innen beszélek veled mindarról, amit majd általad parancsolok Izráel fiainak.",
  "23": "Azután készíts egy két könyök hosszú, egy könyök széles és másfél könyök magas asztalt akáciafából!",
  "24": "Vond be színarannyal, és készíts rá körös-körül aranyszegélyt!",
  "25": "Készíts rá körös-körül egytenyérnyi keretet, a keretére pedig készíts körös-körül aranyszegélyt!",
  "26": "Készíts hozzá négy aranykarikát, és erősítsd a karikákat a négy láb négy felső végére.",
  "27": "A rúdtartó karikák a keretnél legyenek, hogy hordozható legyen az asztal.",
  "28": "A rudakat akáciafából készítsd, és vond be arannyal: azokon hordozzák az asztalt!",
  "29": "Készíts hozzá tálakat, serpenyőket, korsókat és kelyheket, amelyekkel majd az italáldozatot bemutatják! Színaranyból készíttesd azokat!",
  "30": "Tégy elém az asztalra mindenkor szent kenyeret!",
  "31": "Azután készíts lámpatartót színaranyból! Ötvösmunkával készüljön a lámpatartó: szára, ágai, kelyhei, gombjai és virágai egy darabból legyenek.",
  "32": "Hat ága nyúljon ki a két oldalából: három ág a lámpatartó egyik oldalából, három ág pedig a lámpatartó másik oldalából.",
  "33": "Három mandulavirág alakú kehely gömbbel és virággal az egyik ágon, három mandulavirág alakú kehely gömbbel és virággal a másik ágon: így legyen mind a hat ágon, amelyek kinyúlnak a lámpatartóból.",
  "34": "A lámpatartó középső szárán négy mandulavirág alakú kehely legyen gömbbel és virággal.",
  "35": "Legyen gömb a belőle kinyúló első két ág alatt, legyen gömb a belőle kinyúló második két ág alatt, és legyen gömb a belőle kinyúló harmadik két ág alatt, és így tovább a lámpatartóból kinyúló mind a hat ágnál.",
  "36": "Gömbjeik és ágaik a szárral együtt egy darabból legyenek: egy darab színarany ötvösmunka legyen az egész.",
  "37": "Készíts hozzá hét mécsest, és úgy rakd fel a mécseseket, hogy bevilágítsák az előttük levő teret.",
  "38": "Koppantói és hamutartói is színaranyból legyenek.",
  "39": "Egy talentum színaranyból készüljön ez egész fölszerelésével együtt.",
  "40": "Ügyelj, hogy arra a mintára készítsd, amelyet a hegyen láttál!"
}