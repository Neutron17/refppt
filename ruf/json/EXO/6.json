{
  "1": "Akkor ezt mondta Mózesnek az  Úr: Majd meglátod, mit teszek a fáraóval: erős kéz kényszeríti arra, hogy elbocsássa, erős kéz kényszeríti arra, hogy elűzze őket országából.",
  "2": "Azután beszélt Isten Mózessel, és azt mondta neki: Én vagyok az  Úr!",
  "3": "Ábrahámnak, Izsáknak és Jákóbnak úgy jelentem meg, mint „Mindenható Isten”, de azt a nevemet, hogy „ Úr”, nem nyilatkoztattam ki nekik.",
  "4": "Szövetségre is léptem velük, hogy nekik adom Kánaán földjét, azt a földet, amelyen jövevények voltak.",
  "5": "Meghallottam Izráel fiainak jajkiáltását is amiatt, hogy az egyiptomiak rabszolgamunkára kényszerítik őket, és visszaemlékeztem szövetségemre.",
  "6": "Ezért mondd meg Izráel fiainak: Én vagyok az  Úr, és megszabadítalak benneteket az egyiptomi kényszermunkától, és megmentelek benneteket a nekik végzett rabszolgamunkától; megváltalak benneteket kinyújtott karral és súlyos ítéletekkel.",
  "7": "Népemmé fogadlak titeket, én pedig Istenetek leszek, és megtudjátok, hogy én, az  Úr vagyok a ti Istenetek, aki megszabadítalak benneteket az egyiptomi kényszermunkától.",
  "8": "Azután beviszlek benneteket arra a földre, amelyről megesküdtem, hogy Ábrahámnak, Izsáknak és Jákóbnak adom, és nektek adom majd azt örökségül. Én vagyok az  Úr!",
  "9": "Mózes pedig elbeszélte mindezt Izráel fiainak. De nem hallgattak Mózesre kishitűségük és a kemény munka miatt.",
  "10": "Azután így beszélt Mózeshez az  Úr:",
  "11": "Menj be a fáraóhoz, Egyiptom királyához, és mondd meg neki, hogy bocsássa el országából Izráel fiait!",
  "12": "Mózes azonban így beszélt az  Úr előtt: Hiszen Izráel fiai sem hallgattak rám! Hogyan hallgatna hát rám a fáraó, amikor még a beszédben is ügyetlen vagyok?!",
  "13": "De az  Úr szólt Mózesnek és Áronnak, és odarendelte őket Izráel fiaihoz meg a fáraóhoz, Egyiptom királyához, hogy vezessék ki Izráel fiait Egyiptom országából.",
  "14": "Ezek voltak a nagycsaládok fejei: Rúbennek, Izráel elsőszülöttjének a fiai voltak: Hanók és Pallú, Hecrón és Karmí. Ezek voltak Rúben nemzetségei.",
  "15": "Simeon fiai voltak: Jemúél, Jámín és Óhad, Jákín, Cóhar és Saul, egy kánaáni nő fia. Ezek Simeon nemzetségei.",
  "16": "Ezek pedig Lévi fiainak nevei, származásuk szerint: Gérsón, Kehát és Merárí. Lévi százharminchét évet élt.",
  "17": "Gérsón fiai voltak: Libní és Simí, nemzetségeik szerint.",
  "18": "Kehát fiai voltak: Amrám és Jichár, Hebrón és Uzzíél. Kehát százharminchárom évet élt.",
  "19": "Merárí fiai voltak: Mahlí és Músí. Ezek Lévi nemzetségei származásuk szerint.",
  "20": "Amrám feleségül vette Jókebedet, apja húgát, ő szülte neki Áront és Mózest. Amrám százharminchét évet élt.",
  "21": "Jichár fiai voltak: Kórah, Nefeg és Zikrí.",
  "22": "Uzzíél fiai voltak: Mísáél, Elcáfán és Szitrí.",
  "23": "Áron feleségül vette Elísebát, Ammínádáb leányát, Nahsón húgát, ő szülte neki Nádábot és Abíhút, Eleázárt és Ítámárt.",
  "24": "Kórah fiai voltak: Asszír, Elkáná és Abíászáf. Ezek a kórahiak nemzetségei.",
  "25": "Eleázár, Áron fia Pútíél egyik leányát vette feleségül, ez szülte neki Fineást. Ezek a léviták családfői nemzetségeik szerint.",
  "26": "Ez az az Áron és Mózes, akiknek azt mondta az  Úr: Vezessétek ki Izráel fiait Egyiptom országából seregeik szerint!",
  "27": "Ők – Mózes és Áron – beszéltek a fáraóval, Egyiptom királyával, hogy kivezessék Izráel fiait Egyiptomból.",
  "28": "Amikor az  Úr Egyiptom földjén beszélt Mózessel,",
  "29": "így szólt az  Úr Mózeshez: Én vagyok az  Úr! Mondd meg a fáraónak, Egyiptom királyának mindazt, amit én mondok neked!",
  "30": "Mózes azonban így beszélt az  Úr előtt: Hiszen én még a beszédben is ügyetlen vagyok! Hogyan hallgatna rám a fáraó?"
}