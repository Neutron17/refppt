{
  "1": "Azután ezt mondta az  Úr Mózesnek: Menj be a fáraóhoz, és így beszélj vele: Így szól az  Úr, a héberek Istene: Bocsásd el népemet, hogy áldozattal szolgáljon nekem!",
  "2": "Mert ha nem akarod elbocsátani, és még mindig visszatartod őket,",
  "3": "akkor megveri az  Úr keze a mezőn levő jószágodat: a lovakat, szamarakat, tevéket, marhákat és juhokat igen nagy dögvésszel.",
  "4": "De különbséget tesz az  Úr Izráel jószága és az egyiptomiak jószága között, és egy sem hullik el abból, ami Izráel fiaié.",
  "5": "Az időpontot is megszabta az  Úr: Holnap cselekszi meg az  Úr ezt a dolgot az országban.",
  "6": "Másnap meg is cselekedte ezt az  Úr, és elhullott az egyiptomiak összes jószága. De Izráel fiainak jószágából egy sem hullott el.",
  "7": "A fáraó oda is küldött, és kitűnt, hogy Izráel fiainak a jószágából egy sem hullott el. De konok volt a fáraó szíve, és nem bocsátotta el a népet.",
  "8": "Azután ezt mondta az  Úr Mózesnek és Áronnak: Vegyetek egy tele marok kemencekormot, és szórja azt Mózes az ég felé a fáraó szeme láttára!",
  "9": "Porfelhővé válik az egész Egyiptom fölött, és hólyagos fekélyeket támaszt az embereken és állatokon egész Egyiptomban.",
  "10": "Vették azért a kemencekormot, odaálltak a fáraó elé, és Mózes az ég felé szórta azt. Ekkor hólyagos fekélyek támadtak az embereken és állatokon.",
  "11": "A mágusok már oda sem tudtak állni Mózes elé a fekélyek miatt, mert fekélyek támadtak a mágusokon is meg minden egyiptomin.",
  "12": "De megkeményítette az  Úr a fáraó szívét, és nem hallgatott rájuk, ahogyan megmondta Mózesnek az  Úr.",
  "13": "Azután ezt mondta az  Úr Mózesnek: Állj oda korán reggel a fáraó elé, és mondd neki: Így szól az  Úr, a héberek Istene: Bocsásd el népemet, hogy áldozattal szolgáljon nekem!",
  "14": "Mert ezúttal minden csapásomat rád bocsátom meg udvari embereidre és népedre, hogy megtudd: Nincs hozzám hasonló az egész földön!",
  "15": "Mert már kinyújtottam a kezemet, és megvertelek téged és népedet dögvésszel úgy, hogy ki is pusztulhattál volna a földről.",
  "16": "De mégis megtartottalak, hogy megmutassam neked az erőmet, és hirdessék nevemet az egész földön.",
  "17": "Ha továbbra is útját állod népemnek, és nem bocsátod el,",
  "18": "akkor én holnap ilyenkor olyan hatalmas jégesőt zúdítok le, amilyen nem volt még Egyiptomban alapítása napjától fogva mostanáig.",
  "19": "Most azért üzenj, hogy hajtsák be a jószágodat és mindenedet, ami a mezőn van! Mert olyan jégeső támad, hogy elpusztul minden ember és állat, amely a mezőn marad, és nem megy haza.",
  "20": "Aki a fáraó udvari emberei közül megijedt az  Úr kijelentésétől, biztonságba helyezte szolgáit és a jószágát.",
  "21": "Aki azonban nem szívlelte meg az  Úr kijelentését, az a mezőn hagyta szolgáit és jószágát.",
  "22": "Akkor ezt mondta az  Úr Mózesnek: Nyújtsd ki kezedet az ég felé, hogy jégeső hulljon egész Egyiptomban emberre, állatra és minden mezei növényre Egyiptom földjén.",
  "23": "Mózes kinyújtotta a botját az ég felé, az  Úr pedig mennydörgést és jégesőt támasztott; villámok csaptak a földre, és jégesőt zúdított az  Úr Egyiptom földjére.",
  "24": "Esett a jégeső, és egymást érte a villámlás a jégesőben. Olyan hatalmas volt, amilyen nem volt még Egyiptomban, amióta emberek lakják.",
  "25": "Elverte a jégeső egész Egyiptomban mindazt, ami a mezőn volt: embert és állatot egyaránt. A mező összes növényét is elverte a jég, és összetördelte a mező minden fáját.",
  "26": "Csak Gósen földjén nem volt jégeső, ahol Izráel fiai laktak.",
  "27": "Ekkor hívatta a fáraó Mózest és Áront, és ezt mondta nekik: Ez egyszer én vétkeztem! Az  Úr az igaz, én és a népem pedig bűnösök vagyunk.",
  "28": "Könyörögjetek az  Úrhoz, mert elég volt már ebből a félelmetes mennydörgésből és a jégesőből. Elbocsátalak benneteket, nem kell tovább itt maradnotok.",
  "29": "Mózes így felelt neki: Mihelyt kimegyek a városból, fölemelem kezemet az  Úrhoz. Megszűnik a mennydörgés, és nem lesz több jégeső, hogy megtudd: az  Úré a föld.",
  "30": "Tudom pedig, hogy te és udvari embereid még mindig nem féltek az  Úristentől.",
  "31": "A lent és az árpát elverte a jég, mert az árpa kalászban volt, a len pedig virágzott.",
  "32": "A búzát és a tönkölyt azonban nem verte el, mert azok később érnek.",
  "33": "Amikor eltávozott Mózes a fáraótól, és kiment a városból, fölemelte kezét az  Úrhoz, és megszűnt a mennydörgés meg a jégeső, és eső sem ömlött tovább a földre.",
  "34": "De amikor a fáraó látta, hogy megszűnt az eső, a jég és a mennydörgés, visszaesett vétkébe, és konok maradt a szíve neki is meg udvari embereinek is.",
  "35": "Megkeményedett a fáraó szíve, és nem bocsátotta el Izráel fiait, ahogyan megmondta az  Úr Mózes által."
}