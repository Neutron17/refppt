{
  "1": "Így cselekedj velük, amikor fölszenteled őket, hogy papjaim legyenek: Végy egy bikaborjút és két hibátlan kost,",
  "2": "továbbá kovásztalan kenyereket, olajjal gyúrt kovásztalan lepényeket és olajjal megkent kovásztalan lángosokat; ezeket finom búzalisztből készítsd el!",
  "3": "Tedd ezeket egy kosárba, és kosarastul vidd oda! A bikát és a két kost is vezesd oda!",
  "4": "Azután Áront és a fiait vezesd a kijelentés sátrának bejáratához, és mosdasd meg őket!",
  "5": "Azután fogd a ruhákat, és add rá Áronra a köntöst, az éfód palástját, az éfódot és a hósent, és övezd fel őt az éfód övével!",
  "6": "Tedd a fejére a süveget, és a szent fejdíszt illeszd a süvegre!",
  "7": "Aztán vedd a fölkenéshez való olajat, öntsd a fejére, és kend fel őt!",
  "8": "Fiait is rendeld oda, és öltöztesd fel őket köntösükbe!",
  "9": "Csatolj övet rájuk, Áronra és fiaira, tégy a fejükre papi süveget, és legyen övék a papi szolgálat örök rendelkezés szerint! Így avasd fel Áront és fiait!",
  "10": "Azután vezesd a bikát a kijelentés sátra elé, Áron és fiai pedig tegyék kezüket a bika fejére!",
  "11": "Azután vágd le a bikát az  Úr színe előtt, a kijelentés sátrának bejáratánál.",
  "12": "Végy a bika véréből, és kend meg ujjaddal az oltár szarvait, a többi vért pedig öntsd az oltár aljára!",
  "13": "Vedd mindazt a kövérjét, ami a beleket borítja, meg a májon levő hártyát és a két vesét, a rajtuk levő kövérjével együtt, és füstölögtesd el az oltáron,",
  "14": "a bika húsát, bőrét és a gyomrának tartalmát pedig égesd el a táboron kívül! Vétekáldozat ez.",
  "15": "Fogd az egyik kost, Áron és fiai pedig tegyék kezüket a kos fejére!",
  "16": "Azután vágd le a kost, vedd a vérét, és hintsd körös-körül az oltárra!",
  "17": "Vágd föl a kost darabjaira, mosd meg a belső részeit meg a lábszárait, és tedd rá a darabjaira és a fejére!",
  "18": "Azután füstölögtesd el az egész kost az oltáron! Égőáldozat lesz ez az  Úrnak, kedves illatú tűzáldozat az  Úrnak.",
  "19": "Fogd a másik kost is, Áron és fiai pedig tegyék kezüket a kos fejére!",
  "20": "Azután vágd le a kost, végy a véréből, és kend meg azzal Áron fülcimpáját, valamint fiai jobb fülcimpáját, jobb hüvelykujját és a jobb nagylábujját! A többi vért pedig hintsd körös-körül az oltárra!",
  "21": "Azután végy az oltáron levő vérből meg a fölkenéshez való olajból, hintsd Áronra és ruhájára meg a vele levő fiaira és fiai ruhájára! Így lesz szent ő és a ruhája meg a vele levő fiai és fiainak a ruhája.",
  "22": "Majd vedd a kos kövérjét, a farkát és a beleket borító kövérjét, a májon levő hártyát meg a két vesét a rajtuk levő kövérjével együtt és a jobb combot – mert fölavatásra szánt kos ez –,",
  "23": "továbbá egy kerek kenyeret, egy olajos lepényt és egy lángost a kovásztalan kenyerek kosarából, amely az  Úr előtt van,",
  "24": "és rakd mindezt Áronnak és fiainak a tenyerébe, és ők mutassák fel azokat felmutatott áldozatul az  Úr színe előtt!",
  "25": "Majd vedd ki azokat a kezükből, és füstölögtesd el az oltáron az égőáldozatra téve, kedves illatul az  Úr előtt! Tűzáldozat lesz ez az  Úrnak.",
  "26": "Fogd az Áron fölavatására szánt kosnak a szegyét is, és mutasd fel azt az  Úr színe előtt felmutatott áldozatul! Azután legyen ez a te részed!",
  "27": "Így szenteld meg a felmutatott szegyet és a felajánlott combot, amelyet az Áronnak és fiainak fölavatására szánt kosból mutattak és ajánlottak fel.",
  "28": "Legyen ez Ároné és fiaié: örök rendelkezés ez Izráel fiai között! Mert felajánlás ez, Izráel fiainak felajánlása békeáldozataikból, amelyet az  Úrnak ajánlanak fel.",
  "29": "Áronnak a szentélyben használt ruhái legyenek utódaié! Azokban kenjék fel és avassák fel őket!",
  "30": "Azokat viselje hét napig az a pap, aki helyébe lép fiai közül, és majd bemegy a kijelentés sátrába, és szolgál a szentélyben.",
  "31": "Fogd a fölavatásra szánt kost, és főzd meg a húsát a szent helyen!",
  "32": "A kos húsát és a kosárban levő kenyeret egye meg Áron fiaival együtt a kijelentés sátrának bejáratánál.",
  "33": "Egyék meg azokat a darabokat, amelyekkel az engesztelés történt, amikor fölavatták és fölszentelték őket. De idegen ne egyék belőle, mert szent az!",
  "34": "Ha pedig marad valami a fölavatásra szánt húsból vagy kenyérből reggelre, akkor a maradékot égesd el! Nem szabad megenni, mert szent az.",
  "35": "Pontosan úgy cselekedj Áronnal és fiaival, ahogyan megparancsoltam neked. Hét nap alatt végezd el a felavatásukat!",
  "36": "Naponként készíts el egy vétekáldozatra való bikát engesztelésül, és tisztítsd meg az oltárt, engesztelést végezve rajta. Kend fel azt, és így szenteld föl!",
  "37": "Hét napig végezz engesztelést az oltáron: így szenteld föl, hogy igen szent legyen az oltár! Szent legyen mindaz, ami az oltárhoz ér!",
  "38": "Ezt készítsd az oltárra: mindennap két egyéves bárányt.",
  "39": "Az egyik bárányt reggel készítsd el, a másik bárányt pedig estefelé készítsd el!",
  "40": "Egy tizedrész finomlisztet egy negyed hín sajtolt olajjal gyúrva, italáldozatul pedig egy negyed hín bort kell hozzáadni az első bárányhoz.",
  "41": "A második bárányt estefelé készítsd el! Ugyanolyan étel- és italáldozatot készíts hozzá, mint reggel! Kedves illatú tűzáldozat lesz ez az  Úrnak.",
  "42": "Állandó égőáldozat legyen ez nemzedékről nemzedékre a kijelentés sátrának bejáratánál az  Úr előtt, ahol kijelentem magam nektek, és beszélek veled.",
  "43": "Ott fogok megjelenni Izráel fiainak, és dicsőségemmel szentelem meg azt.",
  "44": "Megszentelem a kijelentés sátrát és az oltárt. Megszentelem Áront és fiait is, hogy papjaim legyenek.",
  "45": "Izráel fiai között fogok lakni, és Istenük leszek.",
  "46": "És megtudják, hogy én, az  Úr vagyok az Istenük, aki kihoztam őket Egyiptomból, hogy közöttük lakozzam én, az  Úr, az ő Istenük."
}