{
  "1": "Mózes ekkor így felelt: Hátha nem hisznek nekem, és nem hallgatnak a szavamra, hanem azt mondják: Nem is jelent meg neked az  Úr?!",
  "2": "De az  Úr erre megkérdezte tőle: Mi van a kezedben? Egy bot – felelte.",
  "3": "Dobd a földre! – mondta az  Úr. Amikor a földre dobta, az kígyóvá változott, Mózes pedig elfutott előle.",
  "4": "Az  Úr azonban ezt mondta Mózesnek: Nyújtsd ki a kezedet, és ragadd meg a farkánál! Mózes kinyújtotta a kezét, és megmarkolta, az pedig a markában bottá változott.",
  "5": "Így majd elhiszik, hogy megjelent neked az  Úr, atyáik Istene: Ábrahám Istene, Izsák Istene és Jákób Istene.",
  "6": "Majd pedig ezt mondta neki az  Úr: Dugd be a kezedet a ruhád alá! Ő bedugta a kezét a ruhája alá, és amikor kihúzta, hófehér volt a keze a poklosságtól.",
  "7": "Ezután pedig azt mondta: Dugd vissza a kezedet a ruhád alá! Visszadugta a kezét a ruhája alá, és amikor kihúzta a ruhája alól, ismét olyan volt, mint testének többi része.",
  "8": "Ha tehát nem hisznek neked, és nem hallgatnak a szóra az első jelnél, majd hisznek a szónak a következő jelnél.",
  "9": "De ha még erre a két jelre sem hisznek, és nem hallgatnak a szavadra, akkor végy a Nílus vizéből, öntsd a szárazra, és a Nílusból vett víz vérré változik a szárazon.",
  "10": "Mózes akkor ezt mondta az  Úrnak: Kérlek, Uram, nem vagyok én a szavak embere. Korábban sem voltam, de azóta sem lettem az, hogy szolgáddal beszélsz. Sőt inkább nehéz ajkú és nehéz nyelvű vagyok.",
  "11": "De az  Úr ezt mondta neki: Ki adott szájat az embernek? Ki tesz némává vagy süketté, látóvá vagy vakká? Talán nem én, az  Úr?!",
  "12": "Most azért csak menj: majd én segítségedre leszek a beszédben, és megtanítalak arra, hogy mit beszélj!",
  "13": "De ő azt felelte: Kérlek, Uram! Küldj mást, akit küldeni tudsz!",
  "14": "Ekkor az  Úr haragra gerjedt Mózes ellen, és azt mondta: Van neked egy testvéred, a lévita Áron. Tudom, hogy ő jól tud beszélni. Sőt jön is már eléd, és ha meglát, szívből fog örülni.",
  "15": "Beszélj hát vele, és add az ő szájába a szavakat! Én pedig a segítségetekre leszek a beszédben, és megtanítalak benneteket arra, hogy mit cselekedjetek.",
  "16": "Ő majd beszél helyetted a néppel. Ő lesz a te szád, te pedig olyan leszel neki, mint az isten.",
  "17": "Ezt a botot pedig te vedd a kezedbe, és mutasd be vele a jeleket!",
  "18": "Ekkor Mózes visszament Jetróhoz, az apósához, és így szólt hozzá: Szeretnék visszamenni testvéreimhez Egyiptomba, hadd lássam, élnek-e még? Jetró így felelt Mózesnek: Menj el békével!",
  "19": "Az  Úr ugyanis azt mondta Mózesnek Midjánban: Menj vissza Egyiptomba, mert meghaltak mindazok az emberek, akik halálra kerestek téged.",
  "20": "Ekkor fogta Mózes a feleségét és fiait, szamárra ültette őket, hogy visszatérjen Egyiptom földjére. Isten botját is kezébe vette Mózes.",
  "21": "Mert ezt mondta az  Úr Mózesnek: Amikor visszamégy Egyiptomba, ügyelj arra, hogy megtedd a fáraó előtt mindazokat a csodákat, amelyekre képessé tettelek. Én ugyan megkeményítem a szívét, és nem akarja majd elbocsátani a népet,",
  "22": "de te mondd meg a fáraónak: Így szól az  Úr: Izráel az én elsőszülött fiam.",
  "23": "Azért azt mondom neked, hogy bocsásd el az én fiamat, hadd szolgáljon áldozattal engem! Ha nem akarod őt elbocsátani, akkor megölöm a te elsőszülött fiadat.",
  "24": "Útközben történt, az éjjeli szálláson, hogy rátámadt az  Úr, és meg akarta ölni.",
  "25": "De Cippóra fogott egy éles követ, levágta fiának az előbőrét, Mózes combjához érintette, és így szólt: Véren szerzett vőlegényem vagy!",
  "26": "Akkor eltávozott tőle az  Úr. Cippóra akkor a körülmetélés miatt nevezte így Mózest: Véren szerzett vőlegény.",
  "27": "Áronnak pedig ezt mondta az  Úr: Menj Mózes elé a pusztába! Ő elment, és találkozott vele az Isten hegyénél, és megcsókolta őt.",
  "28": "Mózes elbeszélte Áronnak mindazokat az igéket, amelyekkel az  Úr elküldte, és mindazokat a jeleket, amelyeket megparancsolt neki.",
  "29": "Azután elment Mózes és Áron, és összegyűjtötte Izráel fiainak összes véneit.",
  "30": "Áron elmondta mindazt, amit az  Úr mondott Mózesnek, Mózes pedig bemutatta a jeleket a nép előtt.",
  "31": "A nép pedig hitt. Amikor meghallották, hogy az  Úr számon tartja Izráel fiait, és meglátta nyomorúságukat, meghajoltak és leborultak."
}