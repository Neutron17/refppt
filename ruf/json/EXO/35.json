{
  "1": "Azután összegyűjtötte Mózes Izráel fiainak egész közösségét, és ezt mondta nekik: Ezek azok az igék, amelyekről azt parancsolta az  Úr, hogy meg kell tennetek:",
  "2": "Hat napon át végezzétek munkátokat, de a hetedik napot tartsátok szentnek, az  Úrnak szentelt nyugalom nagy napja legyen az! Meg kell halnia mindenkinek, aki munkát végez ezen a napon!",
  "3": "Lakóhelyeteken sehol se gyújtsatok tüzet szombaton!",
  "4": "Azután ezt mondta Mózes Izráel fiai egész közösségének: Ezt parancsolta az  Úr:",
  "5": "Gyűjtsetek felajánlást magatok között az  Úrnak! Mindenki, akit arra indít a szíve, hozzon adományokat az  Úrnak: aranyat, ezüstöt és rezet,",
  "6": "kék és piros bíbort, karmazsin fonalat és lenfonalat, kecskeszőrt,",
  "7": "vörösre festett kosbőrt, delfinbőrt és akáciafát,",
  "8": "lámpaolajat, balzsamot a felkenéshez való olajhoz és a jó illatú illatáldozathoz,",
  "9": "és ónixköveket és berakásra való drágaköveket az éfódhoz és hósenhez.",
  "10": "Aki csak hozzáértő ember közöttetek, jöjjön ide, és készítse el mindazt, amit megparancsolt az  Úr:",
  "11": "a hajlékot, annak sátortetejét és takaróját, kapcsait, deszkáit, reteszeit, oszlopait és talpait,",
  "12": "a ládát és annak rúdjait a födéllel együtt, a függőkárpitot,",
  "13": "az asztalt, annak rúdjait, egész fölszerelését és a szent kenyereket,",
  "14": "a lámpatartót a világításhoz, annak fölszerelését és mécseseit meg a lámpaolajat,",
  "15": "az illatáldozati oltárt és annak rúdjait, a fölkenéshez való olajat és a jó illatú füstölőszereket, a bejárati függönyt a hajlék bejáratához,",
  "16": "az égőáldozati oltárt, annak rézrácsozatát, rúdjait és egész fölszerelését, a medencét és annak állványát,",
  "17": "az udvar szőnyegfalait, oszlopait és talpait meg az udvar kapujának függönyét,",
  "18": "a hajlék cövekeit, az udvar cövekeit és a hozzájuk való köteleket,",
  "19": "a díszes ruhákat a szentélyben végzendő szolgálathoz: Áron főpap szent ruháit és fiainak papi ruháit!",
  "20": "Ekkor eltávozott Mózes elől Izráel egész közössége,",
  "21": "majd visszajött mindenki, akit a szíve arra indított, és a lelke arra ösztönzött, és elhozta az  Úrnak szánt felajánlását a kijelentés sátrának elkészítéséhez, az ott végzendő szolgálathoz és a szent ruhákhoz.",
  "22": "Eljöttek a férfiak és az asszonyok, mindenki, akit a szíve arra ösztönzött, és hoztak kapcsokat, fülbevalókat, gyűrűket, nyakláncokat és mindenféle arany ékszert. Mindenki ajánlott föl valamilyen aranyból készült ajándékot az  Úrnak.",
  "23": "Minden férfi aszerint, hogy mije volt, hozott kék és piros bíbort, karmazsin fonalat és lenfonalat, kecskeszőrt, továbbá vörösre festett kosbőrt és delfinbőrt.",
  "24": "Aki ezüstöt vagy rezet tudott felajánlani, az is elhozta felajánlását az  Úrnak; akinek akáciafája volt, azt hozta el a különböző istentiszteleti eszközökhöz.",
  "25": "Mindazok az asszonyok, akik értettek hozzá, saját kezükkel megfonták és megfonva hozták el a kék és piros bíbort, a karmazsin fonalat és lenfonalat.",
  "26": "Mindazok az asszonyok pedig, akiket a szívük arra indított, és értettek hozzá, megfonták a kecskeszőrt.",
  "27": "A vezető emberek pedig ónixköveket és berakásra alkalmas köveket hoztak az éfódhoz és hósenhez,",
  "28": "valamint balzsamot és olajat a lámpához, a felkenéshez való olajhoz és jó illatú füstölőszerekhez.",
  "29": "Mindazok az izráeliek, férfiak és asszonyok, akiket a szívük arra ösztönzött, hogy adakozzanak a különféle eszközökre, amelyek elkészítését Mózes által elrendelte az  Úr, önkéntes adományokat hoztak az  Úrnak.",
  "30": "Akkor ezt mondta Mózes Izráel fiainak: Nézzétek! Az  Úr név szerint elhívta Becalélt, Húr fiának, Úrínak a fiát Júda törzséből.",
  "31": "Betöltötte őt isteni lélekkel, bölcsességgel, értelemmel és képességgel mindenféle munkára,",
  "32": "hogy terveket készítsen az arany, az ezüst és a réz feldolgozására,",
  "33": "kövek vésésére és berakására, fafaragásra és mindenféle tervezőmunka elvégzésére.",
  "34": "Azzal a képességgel is felruházta, hogy tanítson a Dán törzséből való Oholíábbal, Ahíszámák fiával együtt.",
  "35": "Nagy hozzáértéssel ajándékozta meg őket, hogy el tudjanak készíteni mindenféle fa- és fémmunkát, művészi szövést és hímzést kék és piros bíborból, karmazsin fonálból és lenfonálból meg a takácsmunkát: hogy elvégezzenek mindenféle munkát, és elkészítsék hozzájuk a terveket."
}