{
  "1": "Azután készíts egy oltárt az illatáldozat bemutatására! Akáciafából készítsd:",
  "2": "hossza egy könyök, szélessége egy könyök, tehát négyzet alakú legyen, és két könyök magas. Vele egy darabból legyenek a szarvai!",
  "3": "Vond be színarannyal a tetejét és oldalait körös-körül, valamint a szarvait is! Készíts rá körös-körül aranyszegélyt!",
  "4": "Két-két aranykarikát is készíts hozzá a szegélye alá: kétfelől készíts, mindkét oldalára! Ezek legyenek a rudak kengyelei, hogy azoknál fogva hordozzák az oltárt.",
  "5": "A rudakat akáciafából készítsd, és vond be arannyal!",
  "6": "Helyezd az oltárt a bizonyság ládájánál levő kárpit elé, a Bizonyságon levő fedél elé, ahol megjelenek neked!",
  "7": "Mutasson be azon Áron reggelenként jó illatú illatáldozatot; amikor rendbe hozza a mécseseket, akkor mutassa be!",
  "8": "Estefelé is mutassa ezt be Áron, amikor felrakja a mécseseket. Állandó illatáldozat legyen ez az  Úr színe előtt nemzedékről nemzedékre!",
  "9": "Ne mutassatok be azon idegen illatáldozatot, se égőáldozatot, se ételáldozatot; italáldozatot se öntsetek arra!",
  "10": "Végezzen Áron engesztelést annak a szarvain évenként egyszer. Az engesztelési vétekáldozat véréből végezzen rajta engesztelést évenként egyszer nemzedékről nemzedékre! Igen szent ez az  Úr előtt.",
  "11": "Azután így beszélt Mózeshez az  Úr:",
  "12": "Amikor összeszámolod Izráel fiai közül azokat, akiket számba kell venni, adjon mindenki váltságdíjat magáért az  Úrnak, amikor számba veszik, hogy ne érje őket csapás a számbavétel miatt.",
  "13": "Mindazok, akik átesnek a számbavételen, adjanak egy fél sekelt a szent sekel szerint, amelyben húsz géra egy sekel. Fél sekel legyen az  Úrnak szóló felajánlás.",
  "14": "Mindenki adja meg az  Úrnak szóló felajánlást, aki átesett a számbavételen, húszévestől fölfelé.",
  "15": "A gazdag ne adjon többet, és a nincstelen se adjon kevesebbet fél sekelnél, amikor megadjátok az  Úrnak szóló felajánlást váltságdíjul magatokért.",
  "16": "Amikor átveszed a váltságdíjat Izráel fiaitól, fordítsd azt a kijelentés sátrában végzett szolgálatra, hogy értetek adott váltságdíjként emlékeztesse az  Urat Izráel fiaira.",
  "17": "Azután így beszélt Mózeshez az  Úr:",
  "18": "Készíts egy rézmedencét és egy rézállványt hozzá a mosakodáshoz! Helyezd azt a kijelentés sátra és az oltár közé, és töltsd meg vízzel,",
  "19": "hogy abban mossák meg kezüket és lábukat Áron és fiai.",
  "20": "Mosakodjanak meg a vízben, mielőtt bemennek a kijelentés sátrába, hogy meg ne haljanak, vagy ha az oltárhoz járulnak, hogy szent szolgálatot végezzenek és tűzáldozatot mutassanak be az  Úrnak.",
  "21": "Mossák meg a kezüket és lábukat, hogy meg ne haljanak. Örök rendelkezés legyen ez nekik, neki és utódainak nemzedékről nemzedékre.",
  "22": "Azután így beszélt Mózeshez az  Úr:",
  "23": "Végy a legkiválóbb balzsamokból: folyékony mirhát ötszáz sekelért, balzsamos fahéjat feleannyiért, azaz kétszázötvenért, balzsamos nádat is kétszázötvenért",
  "24": "és kassziát is ötszázért a szent sekel szerint, és hozzá egy hín olívaolajat.",
  "25": "Készíts belőle felkenésre való szent olajat: illatos olajkeveréket, ahogyan a kenetkeverők készítik. Fölkenésre való szent olaj lesz ez.",
  "26": "Kend meg ezzel a kijelentés sátrát és a bizonyság ládáját,",
  "27": "az asztalt és egész fölszerelését, a lámpatartót és fölszerelését, az illatáldozati oltárt,",
  "28": "az égőáldozati oltárt és egész fölszerelését, a medencét és az állványát.",
  "29": "Így szenteld föl ezeket, hogy igen szentek legyenek! Csak az érintheti, aki fel van szentelve.",
  "30": "Kend fel Áront és fiait is! Szenteld fel őket, hogy papjaim legyenek!",
  "31": "Izráel fiaihoz pedig így beszélj: Felkenésre való szent olajom lesz ez nemzedékről nemzedékre.",
  "32": "Más ember testére nem szabad belőle önteni, se hasonlót készíteni ilyen összetételben. Szent az, hát tartsátok is szentnek!",
  "33": "Ki kell irtani népe közül azt, aki hasonló kenetet készít, vagy illetéktelent ken meg vele.",
  "34": "Azután ezt mondta Mózesnek az  Úr: Végy illatos alapanyagokat: gyantát, füstölőkarmot és mézgát, csupa illatos anyagot és hozzájuk tiszta tömjént, mindet ugyanabban a mennyiségben.",
  "35": "Készíts belőle füstölőszer-keveréket, ahogyan a kenetkeverők készítik: sózva, tisztán és szentül.",
  "36": "Morzsold szét egy részét, és tedd a Bizonyság elé a kijelentés sátrában, ahol megjelenek neked. Igen szentnek tartsátok ezt!",
  "37": "De ha magatoknak készítetek füstölőszert, ne ebben az összetételben készítsétek! Tartsátok ezt az  Úrnak szentelt füstölőszernek!",
  "38": "Mindenkit ki kell irtani népe közül, aki ilyet készít, hogy annak az illatát élvezze."
}