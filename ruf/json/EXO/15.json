{
  "1": "Akkor ezt az éneket énekelte Mózes Izráel fiaival együtt az  Úrnak: Éneket mondok az  Úrnak, mert igen felséges, lovat lovasával a tengerbe vetett.",
  "2": "Erőm és énekem az  Úr, megszabadított engem. Ő az én Istenem, őt dicsőítem, atyám Istene, őt magasztalom.",
  "3": "Az  Úr vitéz harcos, „az  Úr” az ő neve.",
  "4": "Szekereit, hadát a fáraónak tengerbe vetette, válogatott, legjobb harcosai belevesztek a Vörös-tengerbe.",
  "5": "Elborította őket a mélység, kőként szálltak a mélybe.",
  "6": "Jobbod,  Uram, dicső az erőtől, jobbod,  Uram, szétzúzza az ellenséget.",
  "7": "Nagy fenséggel elsöpröd támadóidat. Ha elszabadul haragod, megemészti őket, mint tarlót a tűz.",
  "8": "Haragod szelétől föltornyosultak a vizek, gátként megálltak a futó habok. Megmerevedett a mélység a tenger szívében.",
  "9": "Üldözöm, megvan! – így szólt az ellenség. – Zsákmányt osztok mindjárt, kitöltöm a bosszúmat rajtuk. Kardomat kirántom ellenük, kezemmel kiirtom őket.",
  "10": "Rájuk fújtál szeleddel, s elborította őket a tenger. Mint ólom merültek el a hatalmas vízben.",
  "11": "Kicsoda olyan az istenek között, mint te,  Uram? Kicsoda olyan felséges szentségében, félelmetes dicső tetteiben, csodákat cselekvő, mint te?",
  "12": "Kinyújtottad jobbodat, és elnyelte őket a föld.",
  "13": "Hűségesen terelgeted e megváltott népet, erőddel vezeted őt szent hajlékodba.",
  "14": "Hallják a népek, s beleremegnek, fájdalomban vonaglanak Filisztea lakói.",
  "15": "Megrémülnek majd Edóm fejedelmei, Móáb hatalmasait rettegés fogja el, kétségbeesik Kánaán minden lakosa.",
  "16": "Rettentő félelem szakad rájuk, hatalmas karodtól néma kővé válnak, míg átvonul a néped,  Uram, míg átvonul ez a nép, amelyet kiváltottál.",
  "17": "Beviszed, és elülteted őket örökségednek hegyén, melyet lakóhelyednek készítettél,  Uram, a szent helyen, Uram, mit kezed tett szilárddá.",
  "18": "Az  Úr uralkodik örökkön-örökké!",
  "19": "Amikor a fáraó lovai a harci kocsikkal és a lovasokkal együtt a tengerbe értek, az  Úr visszafordította rájuk a tenger vizét, Izráel fiai azonban szárazon mentek át a tenger közepén.",
  "20": "Ekkor Mirjám prófétanő, Áron nővére dobot vett a kezébe, és a többi asszony is mind kivonult utána dobolva és körtáncot járva.",
  "21": "Mirjám így énekelt előttük: Énekeljetek az  Úrnak, mert igen felséges, lovat lovasával a tengerbe vetett!",
  "22": "Ezután útnak indította Mózes Izráelt a Vörös-tengertől, és Súr pusztája felé vonultak. Már három napja mentek a pusztában, és nem találtak vizet.",
  "23": "Megérkeztek Márába, de a márái vizet nem tudták meginni, mert keserű volt. Ezért is nevezték el azt a helyet Márának.",
  "24": "Ekkor zúgolódni kezdett a nép Mózes ellen, és ezt mondta: Mit igyunk?",
  "25": "Ő pedig az  Úrhoz kiáltott segítségért, és az  Úr mutatott neki egy fát. Azt beledobta a vízbe, és édessé vált a víz.Ott adott az  Úr rendelkezést és törvényt a népnek, és ott tette próbára őket.",
  "26": "Ezt mondta: Ha engedelmesen hallgatsz Istenednek, az  Úrnak szavára, és azt teszed, amit ő helyesnek lát, figyelsz parancsolataira, és megtartod minden rendelkezését, akkor nem bocsátok rád egyet sem azok közül a bajok közül, amelyeket Egyiptomra bocsátottam. Mert én, az  Úr vagyok a te gyógyítód.",
  "27": "Azután elérkeztek Élimbe. Tizenkét forrás volt ott, és hetven pálmafa. Ott ütöttek tábort a víz mellett."
}