{
  "1": "Elkészítették a díszes ruhákat a szentélyben végzendő szolgálathoz kék és piros bíborból meg karmazsin fonálból. Elkészítették Áron szent ruháit is, ahogyan megparancsolta Mózesnek az  Úr.",
  "2": "Elkészítették az éfódot aranyból, kék és piros bíborból, karmazsin fonálból és sodrott lenfonálból.",
  "3": "Aranyból vékony lapokat vertek, és fonalakká metélték, hogy művészi szövéssel beledolgozhassák a kék és piros bíborba, a karmazsinba és a lenbe.",
  "4": "Készítettek hozzá rákapcsolt vállrészeket a két szélén, amelyeket egymásba lehetett kapcsolni.",
  "5": "A rajta levő övet, amellyel fel lehet övezni, ugyanúgy és ugyanabból készítették: aranyból, kék és piros bíborból, karmazsin fonálból és sodrott lenfonálból, ahogyan megparancsolta Mózesnek az  Úr.",
  "6": "Azután megmunkálták az aranyfoglalatba való ónixköveket, és rávésték Izráel fiainak a nevét, ahogyan a pecsétgyűrűt vésik.",
  "7": "Azután rátették azokat az éfód vállrészeire. Izráel fiaira emlékeztető kövek ezek, ahogyan megparancsolta Mózesnek az  Úr.",
  "8": "Azután elkészítették a hósent művészi munkával, ahogyan az éfódot készítették: aranyból, kék és piros bíborból, karmazsin fonálból és sodrott lenfonálból.",
  "9": "Négyzet alakú volt, kétrét hajtva; így készítették el a hósent. Egy arasz hosszú és egy arasz széles volt, kétrét hajtva.",
  "10": "Négy sor kőből készítettek rá borítást. Rubin, topáz és smaragd: ez volt az első sor.",
  "11": "A második sor: karbunkulus, zafír és jáspis.",
  "12": "A harmadik sor: opál, agát és ametiszt.",
  "13": "A negyedik sor: krizolit, ónix és nefrit. Aranyfoglalatokkal készült a borítás.",
  "14": "A köveken Izráel fiainak a nevei voltak: tizenkét kő a neveknek megfelelően. Pecsétgyűrű módjára voltak vésve; mindegyiken egy-egy törzs neve volt, a tizenkét törzsnek megfelelően.",
  "15": "Készítettek a hósenre színarany láncokat; sodorva, ahogy a zsinórokat szokták.",
  "16": "Azután készítettek két aranyfoglalatot és két aranykarikát, és ráillesztették a két karikát a hósen két végére.",
  "17": "A két aranyzsinórt belefűzték a két karikába a hósen két végén.",
  "18": "A két zsinór két végét ráerősítették a két foglalatra, és ráerősítették az éfód vállrészének az elejére.",
  "19": "Készítettek még két aranykarikát, és azokat is ráerősítették a hósen két végére, azon a szélén, amely az éfód felé eső részen belül volt.",
  "20": "Azután készítettek még két aranykarikát, és ráillesztették azokat elöl az éfód két vállrészére, kissé lejjebb, közel az egybefűzéshez az éfód öve fölött.",
  "21": "A hósent karikáinál fogva kék bíbor zsinórral az éfód karikáihoz csatolták, hogy az éfód öve fölött legyen, és ne csússzék el a hósen az éfódról, ahogyan megparancsolta Mózesnek az  Úr.",
  "22": "Elkészítették az éfód palástját is takácsmunkával, az egészet kék bíborból.",
  "23": "A palást nyakkivágása középen volt, mint a mellvért nyakkivágása. A kivágás körös-körül szövéssel volt megerősítve, nehogy beszakadjon.",
  "24": "A palást szegélyére gránátalmákat készítettek kék és piros bíborból és sodrott karmazsin fonálból.",
  "25": "Készítettek színarany csengettyűket, és odaerősítették a csengettyűket a gránátalmák közé a palást szegélyére körös-körül, vagyis a gránátalmák közé.",
  "26": "Csengettyű meg gránátalma váltakozott a palást szegélyén körös-körül. Ebben szolgált a főpap, ahogyan megparancsolta Mózesnek az  Úr.",
  "27": "Elkészítették Áronnak és fiainak a köntöseit lenből takácsmunkával.",
  "28": "A főpapi süveget és a papi süvegek kendőit lenből készítették, a gyolcsnadrágot pedig sodrott lenfonálból.",
  "29": "Az övet is sodrott lenfonálból, kék és piros bíborból meg karmazsin fonálból készítették művészi hímzéssel, ahogyan megparancsolta Mózesnek az  Úr.",
  "30": "Azután a homlokdíszt készítették el, a szent fejdíszt színaranyból, és felírták rá, ahogy a pecsétgyűrűbe szoktak vésni: Az  Úr szent tulajdona!",
  "31": "Ezt kék bíbor zsinórra fűzték, és rákötötték a süveg elejére, ahogyan megparancsolta Mózesnek az  Úr.",
  "32": "Így végezték el a hajléknak, a kijelentés sátrának összes munkálatait. Mindent úgy készítettek el Izráel fiai, ahogyan megparancsolta Mózesnek az  Úr, úgy készítették el.",
  "33": "És bemutatták Mózesnek a hajlékot: a sátrat és egész fölszerelését, kapcsait, deszkáit, reteszeit, oszlopait és talpait,",
  "34": "a vörösre festett kosbőr takarót és a delfinbőr takarót, a függőkárpitot,",
  "35": "a bizonyság ládáját és annak rúdjait a fedéllel együtt,",
  "36": "az asztalt, annak egész fölszerelését és a szent kenyereket,",
  "37": "a színarany lámpatartót mécseseivel, a mécseseket sorjában, annak teljes fölszerelését meg a lámpaolajat,",
  "38": "az aranyoltárt, a fölkenéshez való olajat és a jó illatú füstölőszereket, a sátor bejáratának függönyét,",
  "39": "a rézoltárt, annak rézrácsozatát, rúdjait és egész fölszerelését, a medencét és annak állványát,",
  "40": "az udvar szőnyegfalait, oszlopait és talpait meg az udvar kapujára való függönyt, annak köteleit és cövekeit, a hajléknak, vagyis a kijelentés sátrának egész istentiszteleti fölszerelését,",
  "41": "a díszes ruhákat a szentélyben végzendő szolgálathoz: Áron főpap szent ruháit és fiainak papi ruháit.",
  "42": "Pontosan úgy végezték el az összes munkálatot Izráel fiai, ahogyan megparancsolta Mózesnek az  Úr.",
  "43": "Mózes megtekintette az egész művet, és megállapította, hogy elkészültek vele; úgy készítették el, ahogyan megparancsolta az  Úr. Ekkor Mózes megáldotta őket."
}