{
  "1": "A bor csúfolódóvá tesz, a részegítő ital lármássá, senki sem bölcs, aki attól tántorog.",
  "2": "A király haragja olyan, mint az oroszlán morgása, aki fölidézi, maga ellen vét.",
  "3": "Távol maradni a perpatvartól: dicsőség, a bolond mind belekeveredik.",
  "4": "Nem szánt ősszel a rest, de ha majd aratni akar, nem lesz mit.",
  "5": "Mély víz az ember szívének a terve, de az okos ember kimeríti.",
  "6": "Sok ember hirdeti, hogy hűséges, de ki találhat megbízható embert?",
  "7": "Feddhetetlenül él az igaz, még a fiai is boldogok lesznek.",
  "8": "Ha a király az ítélőszékben ül, tekintete észrevesz minden rosszat.",
  "9": "Ki mondhatja: Tisztán tartottam szívemet, tiszta vagyok, nincs vétkem?",
  "10": "A kétféle súlyt és a kétféle vékát egyaránt utálja az  Úr.",
  "11": "Már egy gyermek tetteiből is fel lehet ismerni, hogy tiszta és helyes-e, amit tesz!",
  "12": "A halló fület és a látó szemet egyaránt az  Úr alkotta.",
  "13": "Ne szeresd az alvást, mert elszegényedsz; tartsd nyitva a szemed, és jóllakhatsz kenyérrel.",
  "14": "Rossz! Rossz! – mondja a vevő, de amint elmegy, már dicsekszik.",
  "15": "Lehet bőven arany és igazgyöngy, de legdrágább kincs az okosan beszélő száj.",
  "16": "Vedd el a ruháját, mert kezességet vállalt másért, és zálogold meg az idegenért!",
  "17": "Ízlik az embernek a hazugsággal szerzett kenyér, de végül kaviccsal lesz tele a szája.",
  "18": "Tanácskozás során születik a jó terv, és megfontoltság kell a háborúhoz.",
  "19": "A rágalmazó titkokat fed fel, azért a fecsegővel ne barátkozz!",
  "20": "Aki apját vagy anyját átkozza, annak mécsese a legnagyobb sötétben alszik ki.",
  "21": "Az előre kikövetelt örökségen végül is nem lesz áldás.",
  "22": "Ne mondd: Megfizetek a rosszért! Reménykedj az  Úrban, ő megsegít téged.",
  "23": "Utálja az  Úr a kétféle súlyt, és a hamis mérleg nem jó dolog.",
  "24": "Az  Úr irányítja a férfi lépteit, az ember hogyan érthetné meg útját?",
  "25": "Csapdába esik az, aki könnyelműen tesz fogadalmat, mert azután már hiába bánkódik.",
  "26": "A bölcs király leteríti a bűnösöket, és kocsival hajt rájuk.",
  "27": "Az ember lelke az  Úrtól kapott mécses, egészen átkutatja a test belsejét.",
  "28": "Szeretet és hűség őrzi a királyt, és szeretet támogatja trónját.",
  "29": "Az ifjak dísze az erő, az öregek ékessége pedig az ősz haj.",
  "30": "Zúzódások, sebek tisztítanak meg a gonoszságtól, és a test belsejében is érzett csapások."
}