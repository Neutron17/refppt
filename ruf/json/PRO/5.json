{
  "1": "Fiam, figyelj bölcsességemre, hallgasd meg értelmes szavaimat!",
  "2": "Maradj megfontolt, és ügyelj, hogy ajkad okosan szóljon!",
  "3": "Mert színméz csepeg a más asszonyának ajkáról, és ínye simább az olajnál.",
  "4": "De a végén keserű lesz, mint az üröm, éles, mint a kétélű kard.",
  "5": "Lábai a halál felé visznek, léptei a holtak hazájába tartanak.",
  "6": "Nem az élet ösvényét járja, téves úton jár, és maga sem tudja.",
  "7": "Most azért, fiaim, hallgassatok rám, ne térjetek el attól, amit mondok!",
  "8": "Messze kerüld el az ilyen nőt, ne közelíts háza ajtajához,",
  "9": "különben másoknak kell adnod méltóságodat, és éveidet a kegyetleneknek;",
  "10": "bitorlók élik föl életerődet, és kereseted idegen házába kerül.",
  "11": "Nyögni fogsz majd a végén, amikor tönkremegy tested és életed.",
  "12": "És ezt mondod: Miért is gyűlöltem az intést, miért utáltam szívből a feddést?",
  "13": "Miért nem hallgattam tanítóim szavára, miért nem figyeltem oktatóimra?",
  "14": "Kis híján csúfos bukás lett a részem a nép és az egész gyülekezet előtt.",
  "15": "A magad kútjából igyál vizet, és csörgedező vizet a magad forrásából!",
  "16": "Ne folyjanak forrásaid az utcára, és patakjaid a terekre!",
  "17": "Egyedül tiéid legyenek, ne oszd meg másokkal!",
  "18": "Legyen forrásod áldott, és örülj ifjúkorodban elvett feleségednek.",
  "19": "Szerelmes szarvasünő és kedves őzike ő, keblei gyönyörködtetnek mindenkor, szerelmétől mindig mámoros leszel.",
  "20": "Miért mámorosodnál meg, fiam, a más asszonyától, miért ölelnéd idegen asszony keblét?",
  "21": "Hiszen az  Úr látja az ember útjait, és figyeli minden lépését.",
  "22": "Saját bűnei fogják meg a bűnöst, és saját vétkei kötözik meg.",
  "23": "Meghal az ilyen, mert nem fogadta meg az intést, és a sok bolondság megmámorosította."
}