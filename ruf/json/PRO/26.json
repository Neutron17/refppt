{
  "1": "Mint hó a nyárhoz és eső az aratáshoz, úgy nem illik az ostobához a dicsőség.",
  "2": "Ahogyan elszáll a madár, és elrepül a fecske, úgy az ok nélküli átok sem teljesül.",
  "3": "Ostor való a lónak, zabla a szamárnak, és bot az ostobák hátának.",
  "4": "Ne felelj az ostobának a bolondságához illően, mert magad is hasonló leszel hozzá!",
  "5": "Felelj meg az ostobának a bolondságához illően, hogy ne tarthassa magát bölcsnek.",
  "6": "Lábát vágja le, és erőszakot szenved, aki ostobával küld üzenetet.",
  "7": "Példázatot mond az ostoba: csak annyit ér az, mint bénának a lába.",
  "8": "Mint aki követ tesz a parittyába, úgy jár az, aki tiszteletet ad az ostobának.",
  "9": "Beleakad a tövis a részeg kezébe, meg a példázat is az ostoba szájába.",
  "10": "Mint egy íjász, aki mindenkit megsebez, olyan az, aki ostobát vagy csavargókat fogad fel.",
  "11": "Ahogyan a kutya visszatér okádására, úgy ismétli meg bolondságát az ostoba.",
  "12": "Láttál olyan embert, aki bölcsnek tartja magát? Több reményt fűzhetsz az ostobához, mint hozzá.",
  "13": "Ezt mondja a rest: Ragadozó van az úton, oroszlán jár a tereken!",
  "14": "Forog az ajtó a sarkán, a rest meg az ágyán.",
  "15": "Belenyújtja a rest a kezét a tálba, de arra is lusta, hogy a szájához vigye.",
  "16": "Bölcsebbnek tartja magát a rest hét olyannál, aki értelmesen felel.",
  "17": "Kóbor kutyát ragad fülön, aki olyan perbe avatkozik, amihez semmi köze.",
  "18": "Mint az eszeveszett ember, aki tüzes és halálos nyilakat lövöldöz,",
  "19": "olyan az, aki becsapja felebarátját, és aztán így szól: Hiszen csak tréfáltam!",
  "20": "Ha elfogy a fa, kialszik a tűz, ha nincs rágalmazó, megszűnik a viszály.",
  "21": "A szén parázslik, a fa lángol, a viszálykodó ember pedig perpatvart szít.",
  "22": "A rágalmazó szavai, mint a jó falatok, behatolnak a test belsejébe.",
  "23": "Az ezüstmáz bevonja az agyagedényt, a sima ajak pedig a gonosz szívet.",
  "24": "Beszédével álcázza szándékát a gyűlölködő, míg magában alattomosságot gondol.",
  "25": "Ha kedvesen szól, ne higgy neki, mert csordultig van a szíve utálatossággal!",
  "26": "El lehet takarni a gyűlöletet csalással, de lelepleződik a gonoszság a gyülekezetben.",
  "27": "Aki vermet ás, beleesik, és aki követ dob el, arra esik vissza.",
  "28": "A hazug nyelvű gyűlöli azt, akit eltiport, és a sima szájú bukást idéz elő."
}