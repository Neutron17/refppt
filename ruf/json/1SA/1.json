{
  "1": "Volt egy ember Rámátajim-Cófímból, Efraim hegyvidékéről, akinek Elkáná volt a neve; efrátai volt, Jeróhámnak a fia, aki Elíhú fia, aki Tóhú fia, aki Cúf fia volt.",
  "2": "Két felesége volt; az egyiknek Anna, a másiknak Peninná volt a neve. Peninnának voltak gyermekei, de Annának nem voltak gyermekei.",
  "3": "Ez az ember évenként fölment városából Sílóba, hogy imádkozzon, és áldozzon a Seregek  Urának. Ott pedig Éli két fia, Hofní és Fineás voltak az  Úr papjai.",
  "4": "Amikor eljött az a nap, amelyen Elkáná áldozni szokott, egy-egy részt adott feleségének, Peninnának meg mindegyik fiának és lányának.",
  "5": "Annának is csak egy részt adott, pedig Annát nagyon szerette, de az  Úr bezárta a méhét.",
  "6": "Vetélytársa is sokat bosszantotta őt, hogy felingerelje, mivel az  Úr bezárta a méhét.",
  "7": "Így történt ez évről évre: valahányszor fölment az  Úr házába, ezzel bosszantotta őt. Ő meg csak sírt, és nem evett semmit.",
  "8": "Akkor ezt mondta neki a férje, Elkáná: Anna, miért sírsz, és miért nem eszel? Miért vagy úgy elkeseredve? Nem érek én többet neked tíz fiúnál?",
  "9": "Egyszer Anna fölkelt, miután ettek és ittak Sílóban. Éli pap meg ott ült egy széken az  Úr templomának az ajtófélfájánál.",
  "10": "Az asszony lelke mélyéig elkeseredve könyörgött az  Úrhoz, és keservesen sírt.",
  "11": "Azután ezt a fogadalmat tette: Seregek  Ura! Ha részvéttel tekintesz szolgálóleányod nyomorúságára, gondod lesz rám, és nem feledkezel meg szolgálóleányodról, hanem fiúgyermeket adsz szolgálóleányodnak, akkor egész életére az  Úrnak adom, és nem éri borotva a fejét!",
  "12": "Mivel hosszasan imádkozott az  Úr színe előtt, Éli figyelte az asszony száját.",
  "13": "Anna ugyanis magában beszélt: csak az ajka mozgott, de nem hallatszott a hangja. Éli ezért azt gondolta, hogy részeg,",
  "14": "és ezt mondta neki: Meddig motyogsz még itt részegen? Józanodj ki végre!",
  "15": "Anna azonban így válaszolt: Nem, uram! Bánatos lelkű asszony vagyok. Nem ittam bort vagy részegítő italt, hanem a lelkemet öntöttem ki az  Úr előtt.",
  "16": "Ne tartsd szolgálóleányodat elvetemült asszonynak, mert nagy bánatom és szomorúságom miatt beszéltem ilyen sokáig.",
  "17": "Éli erre így válaszolt: Menj el békességgel! Izráel Istene teljesítse kérésedet, amivel hozzá folyamodtál!",
  "18": "Ő pedig ezt mondta: Nézz jóindulattal szolgálóleányodra! Azután elment az asszony a maga útjára, evett, és nem volt többé szomorú az arca.",
  "19": "Másnap reggel fölkeltek, imádkoztak az  Úr előtt, majd visszatértek otthonukba, Rámába. Amikor aztán Elkáná a feleségével, Annával hált, az  Úrnak gondja volt rá.",
  "20": "Egy idő múlva Anna teherbe esett, és fiút szült. Sámuelnek nevezte el, mert ezt mondta: Az  Úrtól kértem őt.",
  "21": "És mikor fölment az az ember, Elkáná, egész háza népével, hogy bemutassa az  Úrnak az évenkénti áldozatot, és teljesítse fogadalmát,",
  "22": "Anna nem ment el, hanem ezt mondta férjének: Majd az elválasztása után viszem el a gyermeket, hogy megjelenjék az  Úr előtt, és végleg ott maradjon.",
  "23": "A férje, Elkáná ezt felelte neki: Tégy úgy, ahogy jónak látod. Maradj itthon, amíg elválasztod. Csak az  Úr tartsa meg ígéretét! Otthon maradt tehát az asszony, és szoptatta a fiát, míg el nem választotta.",
  "24": "Miután elválasztotta, elvitte magával, és vele együtt vitt egy hároméves bikát, egy véka lisztet meg egy tömlő bort, és bevitte az  Úr házába, Sílóba. A gyermek még kicsiny volt.",
  "25": "Akkor levágták a bikát, a gyermeket pedig bevitték Élihez.",
  "26": "Az asszony ezt mondta: Kérlek, uram! Az életemre esküszöm, uram, hogy én vagyok az az asszony, aki itt állt melletted, és imádkozott az  Úrhoz.",
  "27": "Ezért a gyermekért imádkoztam, és az  Úr teljesítette kérésemet, amivel hozzá folyamodtam.",
  "28": "Ezért most én is, kérésemnek megfelelően felajánlom őt az  Úrnak. Legyen egész életére az  Úrnak ajánlva! És ott imádták az  Urat."
}