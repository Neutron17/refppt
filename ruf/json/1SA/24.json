{
  "1": "Ezután elvonult onnan Dávid, és Én-Gedí sziklavárában tartózkodott.",
  "2": "Amikor visszatért Saul a filiszteusok üldözéséből, jelentették neki, hogy Dávid Én-Gedí pusztájában van.",
  "3": "Maga mellé vett Saul egész Izráelből háromezer válogatott embert, és elment, hogy megkeresse Dávidot és embereit a Zerge-szikláknál.",
  "4": "Amikor az út menti juhaklokhoz ért, volt ott egy barlang. Saul bement oda, hogy a szükségét elvégezze. Dávid pedig embereivel együtt éppen a barlang legmélyén tartózkodott.",
  "5": "Akkor az emberei ezt mondták Dávidnak: Nézd, ez az a nap, amelyről azt mondta neked az  Úr, hogy kezedbe adja ellenségedet. Tégy vele, amit jónak látsz! Erre fölkelt Dávid, és lopva levágta Saul köpenyének a sarkát.",
  "6": "Dávidnak azonban megesett rajta a szíve, miután levágta Saul köpenyének a sarkát,",
  "7": "és ezt mondta embereinek: Mentsen meg az  Úr attól, hogy ilyen dolgot kövessek el az én uram, az  Úr fölkentje ellen, és kezet emeljek rá, hiszen az  Úr fölkentje ő!",
  "8": "Így fékezte meg Dávid az embereit, és nem engedte, hogy Saulra támadjanak. Saul pedig kiment a barlangból, és útjára indult.",
  "9": "Ezután Dávid is fölkelt, kiment a barlangból, és Saul után kiáltott: Uram, királyom! Saul ekkor hátratekintett, Dávid pedig arccal a földig hajolt, és leborult előtte.",
  "10": "Akkor ezt mondta Dávid Saulnak: Miért hallgatsz olyanok szavára, akik azt állítják, hogy Dávid a vesztedre tör?!",
  "11": "Hiszen most a saját szemeddel láthattad, hogy kezembe adott az  Úr a barlangban. Mondták is, hogy öljelek meg, de én megszántalak, és ezt mondtam: Nem emelek kezet az én uramra, mert az  Úr fölkentje ő.",
  "12": "Nézd csak, atyám, itt van a köpenyed sarka a kezemben. Amikor levágtam a köpenyed sarkát, nem gyilkoltalak meg. Értsd meg ebből, és lásd be, hogy nem akarok semmi rosszat vagy hűtlenséget elkövetni ellened, és nem vétkeztem ellened, bár te a vesztemre törsz, hogy elvedd az életemet.",
  "13": "Az  Úr tegyen igazságot köztünk, az  Úr álljon értem bosszút rajtad, de én nem emelek rád kezet.",
  "14": "Ahogy az ősi példabeszéd mondja: Gonoszoktól ered a gonoszság. Nem emelek hát kezet rád!",
  "15": "Ki ellen vonult ki Izráel királya? Kit üldözöl? Egy döglött kutyát vagy egy árva bolhát?",
  "16": "Legyen azért az  Úr a bíró, és tegyen igazságot közöttünk! Vizsgálja meg és perelje peremet, és szolgáltasson nekem igazságot veled szemben!",
  "17": "Miután Dávid mindezeket elmondta Saulnak, megkérdezte Saul: A te hangod ez, Dávid fiam? És Saul hangosan sírni kezdett.",
  "18": "Azután ezt mondta Dávidnak: Te igazabb vagy nálam, mert te jól bántál velem, bár én rosszul bántam veled.",
  "19": "Te most tudtomra adtad, milyen jót tettél velem: az  Úr a kezedbe adott, és mégsem öltél meg.",
  "20": "Ha valaki rátalál ellenségére, sértetlenül bocsátja-e útjára? Jóval fizessen neked az  Úr azért, amit ma tettél velem!",
  "21": "Mert magam is tudom, hogy te biztosan király leszel, és te teszed majd Izráel királyságát maradandóvá.",
  "22": "Esküdj meg most az  Úrra, hogy ha meghalok, nem irtod ki utódaimat, és nem törlöd ki nevemet a nemzetségemből!",
  "23": "Dávid megesküdött Saulnak. Saul akkor hazament, Dávid pedig embereivel együtt fölment a sziklavárba."
}