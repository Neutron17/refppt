{
  "1": "Minden főpap, akit emberek közül választanak, az emberekért rendeltetett Isten szolgálatára, hogy ajándékokat és áldozatokat mutasson be a bűnökért.",
  "2": "Együtt tud érezni a tudatlanokkal és a tévelygőkkel, mivel ő maga is körül van véve erőtlenséggel.",
  "3": "Így nemcsak a népért, de önmagáért is köteles bűnért való áldozatot bemutatni.",
  "4": "Senki sem szerezheti meg azonban önmagának ezt a tisztséget, csak az, akit Isten hív el, mint Áront is.",
  "5": "Ugyanúgy Krisztus sem maga dicsőítette meg önmagát azzal, hogy főpap lett, hanem az, aki így szólt hozzá: „Az én fiam vagy te, ma nemzettelek téged.”",
  "6": "Ahogyan másutt is mondja: „Pap vagy te örökké, Melkisédek rendje szerint.”",
  "7": "Ő testi élete idején könyörgésekkel és esedezésekkel, hangos kiáltással és könnyek között járult az elé, akinek hatalma van arra, hogy kiszabadítsa őt a halálból. És meghallgattatott istenfélelméért.",
  "8": "Jóllehet ő a Fiú, szenvedéseiből megtanulta az engedelmességet,",
  "9": "és miután tökéletességre jutott, örök üdvösség szerzőjévé lett mindazok számára, akik engedelmeskednek neki.",
  "10": "Mert Isten őt Melkisédek rendje szerint való főpapnak nevezte.",
  "11": "Erről nekünk sok mondanivalónk van, amit nehéz megmagyarázni, minthogy eltompult a hallásotok.",
  "12": "Mert mostanra már tanítóknak kellene lennetek, mégis arra van ismét szükségetek, hogy Isten beszédeinek alapelemeire tanítsanak titeket, és olyanokká lettetek, mint akiknek tejre van szükségük, nem kemény eledelre.",
  "13": "Aki ugyanis tejen él, járatlan az igazság igéjében, mivel kiskorú.",
  "14": "A nagykorúaknak pedig kemény eledel való, mint akiknek tapasztalatuk folytán gyakorlottak az érzékeik a jó és a rossz megkülönböztetésére."
}