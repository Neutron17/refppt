{
  "1": "Ezért, szent testvéreim, mennyei elhívás részesei, figyeljetek hitvallásunk apostolára és főpapjára, Jézusra,",
  "2": "aki hű az ő megbízójához, ahogyan Mózes is hű volt az ő egész házában.",
  "3": "Ő ugyanis Mózesnél nagyobb dicsőségre volt méltó, mint ahogyan a háznál nagyobb méltósága van a ház építőjének.",
  "4": "Mert minden háznak van építője, aki pedig mindent felépített, Isten az.",
  "5": "Mózes is hű volt ugyan az ő egész házában mint szolga, bizonyságául annak, amit hirdetnie kellett,",
  "6": "Krisztus azonban mint Fiú hű a maga házához. Az ő háza mi vagyunk, ha a bizalmat és a reménység dicsekedését mindvégig szilárdan megtartjuk.",
  "7": "Ezért, amint a Szentlélek mondja:  „Ma, ha az ő szavát halljátok,",
  "8": "ne keményítsétek meg a szíveteket, mint az elkeseredéskor,  a kísértés napján a pusztában,",
  "9": "ahol megkísértettek engem őseitek,  próbára tettek,  bár látták tetteimet negyven éven át.",
  "10": "Ezért megharagudtam erre a nemzedékre,  és ezt mondtam: Tévelygő szívű ez a nép,  mert nem ismeri az én utaimat.",
  "11": "Meg is esküdtem haragomban,  hogy nem mennek be az én nyugalmam helyére.”",
  "12": "Vigyázzatok, testvéreim, senki ne szakadjon el közületek az élő Istentől hitetlen és gonosz szívvel.",
  "13": "Sőt buzdítsátok egymást minden egyes napon, amíg tart a ma, hogy a bűn csábítása közületek senkit meg ne keményítsen.",
  "14": "Mert részeseivé lettünk Krisztusnak, ha azt a bizalmat, amely kezdetben élt bennünk, mindvégig szilárdan megtartjuk.",
  "15": "Mert amikor ezt mondja az Írás: „Ma, ha az ő szavát halljátok, ne keményítsétek meg a szíveteket, mint az elkeseredéskor”,",
  "16": "azt kérdezzük: kik keseredtek el, amikor ezt hallották? Nemde mindazok, akik Mózes vezetésével kijöttek Egyiptomból?",
  "17": "És kikre haragudott Isten negyven éven át? Nem azokra, akik vétkeztek, akiknek a teste elhullott a pusztában?",
  "18": "És kiknek esküdött meg, hogy nem mennek be nyugalma helyére, ha nem azoknak, akik engedetlenekké váltak?",
  "19": "Látjuk is, hogy nem mehettek be hitetlenségük miatt."
}