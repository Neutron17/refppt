{
  "1": "Én vagyok az a férfi, aki nyomorúságot látott az Úr haragjának botja miatt.",
  "2": "Sötétben űzött, hajtott, ahol nincs világosság.",
  "3": "Bizony, ellenem fordítja kezét újra meg újra, egész nap.",
  "4": "Elsorvasztotta húsom és bőröm, összetörte csontjaimat.",
  "5": "Falat húzott körém, méreggel és fáradsággal kerített be engem.",
  "6": "Vaksötétbe helyezett engem, mint a régen meghaltakat.",
  "7": "Falat emelt körém, nem juthatok ki, súlyos bilincsbe vert.",
  "8": "Ha segítségért kiáltok is, elzárkózik imádságom elől.",
  "9": "Faragott kövekkel zárta el utamat, járhatatlanná tette ösvényemet.",
  "10": "Olyan hozzám, mint a leselkedő medve, mint a rejtekhelyen lapuló oroszlán.",
  "11": "Lekergetett utamról, összetépett, elpusztított engem.",
  "12": "Felvonta íját, és nyilai céltáblájává tett engem.",
  "13": "Veséimbe eresztette tegzének nyilait.",
  "14": "Nevetséges lettem minden nép előtt, és gúnydalt énekelnek rólam egész nap.",
  "15": "Keserűséggel lakatott jól, bánattal itatott.",
  "16": "Kavicsot rágatott velem, hamuba kényszerített engem.",
  "17": "Elvette békességemet, elfeledtem, mi a jólét.",
  "18": "Már azt gondoltam: Nem lehet reménykednem és bizakodnom az  Úrban!",
  "19": "Üröm és méreg nyomorúságomra és hontalanságomra gondolnom;",
  "20": "mindig erre gondol, és elcsügged a lelkem.",
  "21": "De ha újra meggondolom, reménykedni kezdek:",
  "22": "Szeret az  Úr, azért nincs még végünk, mert nem fogyott el irgalma:",
  "23": "minden reggel megújul. Nagy a te hűséged!",
  "24": "Az  Úr az én osztályrészem – mondom magamban –, ezért benne bízom.",
  "25": "Jó az  Úr azokhoz, akik benne reménykednek, akik hozzá folyamodnak.",
  "26": "Jó csendben várni az  Úr szabadítására.",
  "27": "Jó, ha a férfi már ifjúkorában igát hordoz.",
  "28": "Üljön hát magányosan, és maradjon néma, amikor ráteszik!",
  "29": "Hajtsa porba fejét, talán van reménysége!",
  "30": "Tartsa oda arcát, ha ütik, tűrje el, ha gyalázzák!",
  "31": "Mert nem vet el örökre az Úr.",
  "32": "Még ha megszomorít is, irgalmaz, mert nagyon szeret.",
  "33": "Mert nem szíve szerint alázza és szomorítja meg az embereket.",
  "34": "Amikor lábbal tiporják egy ország foglyait,",
  "35": "amikor az embert kiforgatják jogából, a Felséges szemei előtt zajlik ez;",
  "36": "amikor az ember nem jut a perben igazához, azt nem nézi el az Úr!",
  "37": "Ha bekövetkezik, amit valaki megmond, nem az Úr parancsából van-e az?",
  "38": "Nem a Felséges szavától függ a rossz is meg a jó is?",
  "39": "Miért siránkozik az élő ember, a férfi, ha vétkezett?",
  "40": "Inkább kutassuk, vizsgáljuk meg útjainkat, és térjünk meg az  Úrhoz!",
  "41": "Emeljük föl szívünket és kezünket Istenhez, aki a mennyekben van:",
  "42": "Mi voltunk a vétkesek és engedetlenek, ezért nem bocsátottál meg.",
  "43": "Elzárkóztál haragodban, és üldöztél, kíméletlenül gyilkoltál bennünket.",
  "44": "Elzárkóztál felhőid mögé, nem jutott el hozzád az imádság.",
  "45": "Megvetett söpredékké tettél bennünket a többi nép között.",
  "46": "Föltátotta ránk a száját minden ellenségünk.",
  "47": "Rettegés és csapda lett a részünk, pusztulás és összeomlás.",
  "48": "Könny patakzik szememből népem összeomlása miatt.",
  "49": "Szemem szüntelen könnyezik, megállás nélkül,",
  "50": "míg le nem tekint, és meg nem látja a mennyekből az  Úr.",
  "51": "Fáj a lelkem, ha látom városom lakóinak sorsát.",
  "52": "Vadásztak rám, mint a madárra, ellenségeim ok nélkül.",
  "53": "Verembe taszítottak engem, és köveket dobtak rám.",
  "54": "Összecsapott a víz a fejem fölött, már azt mondtam: Elvesztem!",
  "55": "Segítségül hívtam nevedet,  Uram, a verem mélyéről.",
  "56": "Meghallottad szavamat: Ne fogd be a füled sóhajtásom és kiáltásom előtt!",
  "57": "Mellém léptél, mikor kiáltottam hozzád, ezt mondtad: Ne félj!",
  "58": "Te perelted, Uram, peremet, és megváltottad életemet.",
  "59": "Láttad,  Uram, hogy csaltak a perlőim: ítéld meg igazságomat!",
  "60": "Láttad, milyen bosszúvágyók, mi mindent terveztek ellenem.",
  "61": "Hallottad,  Uram, hogyan gyalázkodtak, mi mindent terveztek ellenem.",
  "62": "Engem rágalmaz egész nap támadóim szája.",
  "63": "Akár ülnek, akár állnak, nézd: rajtam gúnyolódnak!",
  "64": "Fizess meg nekik,  Uram, azért, amit elkövettek!",
  "65": "Adj nekik elborult elmét, ez legyen átkod rajtuk!",
  "66": "Üldözze haragod őket, pusztítsd ki őket az  Úr ege alól!"
}