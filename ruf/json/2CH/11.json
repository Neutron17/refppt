{
  "1": "Miután Roboám visszatért Jeruzsálembe, összegyűjtötte Júda házát és Benjámint, száznyolcvanezer válogatott harcost, hogy megtámadják Izráelt, és visszaszerezzék az országot Roboámnak.",
  "2": "De így szólt az  Úr igéje Semajához, az Isten emberéhez:",
  "3": "Mondd meg Roboámnak, Salamon fiának, Júda királyának és egész Izráelnek Júdában és Benjáminban:",
  "4": "Így szól az  Úr: Ne vonuljatok fel, és ne harcoljatok testvéreitekkel! Térjen haza mindenki, mert én akartam ezt így! Ők hallgattak is az  Úr szavára, és hazatértek, nem vonultak ki Jeroboám ellen.",
  "5": "Roboám Jeruzsálemben lakott, de több várost erődítménnyé építtetett ki Júdában.",
  "6": "Így építette ki Betlehemet, Étámot és Tekóát,",
  "7": "Bét-Cúrt, Szókót és Adullámot,",
  "8": "Gátot, Márésát és Zífet,",
  "9": "Adórajimot, Lákíst és Azékát,",
  "10": "Corát, Ajjálónt és Hebrónt. Ezek voltak az erődített városok Júdában és Benjáminban.",
  "11": "Megerősítette az erődítményeket, és parancsnokokat helyezett oda, ellátta élelem-, olaj- és borraktárakkal,",
  "12": "továbbá mindegyik várost hosszú pajzsokkal és kopjákkal, és rendkívül megerősítette azokat. Így maradt az övé Júda és Benjámin.",
  "13": "Az összes pap és lévita, akik csak Izráelben voltak, mindenünnen átálltak hozzá.",
  "14": "A léviták elhagyták legelőiket és birtokukat, és átmentek Júdába meg Jeruzsálembe, mert elkergették őket Jeroboám és fiai, nem maradhattak az  Úr papjai;",
  "15": "Jeroboám pedig a saját papjait rendelte az áldozóhalmokra, a gonosz szellemek szolgálatára meg a borjakéra, amelyeket csináltatott.",
  "16": "Követték a papokat Jeruzsálembe Izráel valamennyi törzséből azok is, akiket szívük arra indított, hogy Izráel Istenét, az  Urat keressék, és továbbra is őseik Istenének, az  Úrnak áldozzanak.",
  "17": "Ezek erősítették Júda országát, támogatták Roboámot, Salamon fiát három évig, mert csak három évig jártak Dávid és Salamon útján.",
  "18": "Roboám feleségül vette Mahalatot, Jerímótnak, Dávid fiának a leányát meg Abíhajilt, Elíábnak, Isai fiának a leányát.",
  "19": "Ez fiúkat szült neki: Jeúst, Semarját és Zahamot.",
  "20": "Azután elvette Maakát, Absolon leányát, aki Abijját, Attajt, Zízát és Selómítot szülte neki.",
  "21": "Maakát, Absolon leányát jobban szerette Roboám valamennyi feleségénél és másodfeleségénél, bár tizennyolc feleséget és hatvan másodfeleséget tartott, és nemzett huszonnyolc fiút és hatvan leányt.",
  "22": "Roboám Abijját, Maaká fiát tette meg testvérei között az elsővé, mint trónörököst, mert őt akarta királlyá tenni.",
  "23": "Ezért bölcsen szétosztotta a többi fia között Júda és Benjámin egész területét meg az összes erődített várost. Bőségesen ellátta őket élelemmel, és sok feleséget szerzett nekik."
}