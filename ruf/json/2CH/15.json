{
  "1": "Azután Isten lelke kiáradt Azarjára, Ódéd fiára,",
  "2": "aki kiment Ászá elé, és ezt mondta neki: Hallgassatok rám, Ászá, és egész Júda meg Benjámin! Az  Úr veletek lesz, ha ti is ővele lesztek. Ha keresitek őt, megtaláljátok, de ha elhagyjátok, ő is elhagy benneteket.",
  "3": "Hosszú ideig élt Izráel az igaz Isten nélkül, a papok tanítása és a törvény nélkül.",
  "4": "De ha nyomorúságában megtért az  Úrhoz, Izráel Istenéhez, és kereste őt, meg is találta.",
  "5": "Azokban az időkben nem volt biztonságban sem a városból kimenő, sem a hazatérő, mert sok gyötrelem szakadt mindazokra, akik ezekben a tartományokban laktak.",
  "6": "Egyik nép a másik népet, egyik város a másik várost zúzta szét, mert Isten gyötörte őket mindenféle nyomorúsággal.",
  "7": "Ti azonban legyetek erősek, ne lankadjatok el, mert tetteiteknek meglesz a jutalma!",
  "8": "Amikor Ászá meghallotta ezeket a szavakat, Ódéd próféta próféciáját, összeszedte az erejét, és eltávolította az utálatos bálványokat Júda és Benjámin egész földjéről meg azokból a városokból, amelyeket elfoglalt Efraim hegyvidékén. Ezután felújította az  Úr oltárát, amely az  Úr csarnoka előtt állt.",
  "9": "Majd összegyűjtötte egész Júdát, Benjámint és azokat, akik Efraim, Manassé és Simeon törzséből jövevényként közöttük laktak. Mert sokan átpártoltak hozzá Izráelből, amikor látták, hogy vele van Istene, az  Úr.",
  "10": "Összegyűltek tehát Jeruzsálemben, Ászá uralkodása tizenötödik évében, a harmadik hónapban,",
  "11": "és hétszáz marhát meg hétezer juhot áldoztak az  Úrnak azon a napon a hazavitt zsákmányból.",
  "12": "Majd szövetséget kötöttek arra nézve, hogy őseik Istenét, az  Urat keresik teljes szívvel és teljes lélekkel;",
  "13": "és hogy meg kell halnia mindenkinek, aki nem az  Urat, Izráel Istenét keresi, kicsinek és nagynak, férfinak és nőnek egyaránt.",
  "14": "És megesküdtek az  Úrra fennhangon ujjongva, trombita- és kürtszó mellett.",
  "15": "Örvendezett egész Júda az eskünek, mert őszinte szívvel tettek esküt, és egy akarattal keresték Istent, és meg is találták. Az  Úr pedig nyugalmat adott nekik mindenfelől.",
  "16": "Ászá király még anyját, Maakát is eltávolította anyakirálynői méltóságából, mert egy undorító bálványt csináltatott Aséra tiszteletére. Ászá azonban összetörette ezt az undorító bálványt, darabokra zúzatta, majd elégettette a Kidrón-pataknál.",
  "17": "Bár az áldozóhalmok nem szűntek meg Izráelben, Ászának tiszta volt a szíve egész életében.",
  "18": "Bevitte az Isten házába apja szent adományait és a maga szent adományait: ezüstöt, aranyat és egyéb tárgyakat.",
  "19": "Nem is volt háború Ászá uralkodásának harmincötödik évéig."
}