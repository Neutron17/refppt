{
  "1": "Utána a fia, Jósáfát lett a király.",
  "": "Jósáfát erősen tartotta magát Izráellel szemben.",
  "2": "Csapatokat rendelt Júda erődített városaiba, és helyőrséget helyezett el Júda országában meg Efraimnak azokban a városaiban, amelyeket apja, Ászá foglalt el.",
  "3": "Az  Úr Jósáfáttal volt, mert azon az úton járt, amelyen korábban az ő ősatyja, Dávid, és nem kereste a Baalokat,",
  "4": "hanem atyja Istenét kereste, és az ő parancsolatai szerint élt, nem pedig Izráel cselekedetei szerint.",
  "5": "Ezért az  Úr megerősítette kezében a királyi hatalmat. Egész Júda ajándékot adott Jósáfátnak, úgyhogy gazdagsága és dicsősége igen nagyra nőtt.",
  "6": "Mivel az  Úr útjain járt, egyre bátrabb lett, és újból eltávolította Júdából az áldozóhalmokat és a szent fákat.",
  "7": "Uralkodása harmadik évében kiküldte vezéreit, Ben-Hajilt, Óbadját, Zekarját, Netanélt és Míkeját, hogy tanítsanak Júda városaiban.",
  "8": "Léviták is voltak velük: Semajá, Netanjá, Zebadjá, Aszáél, Semírámót, Jónátán, Adónijjá, Tóbijjá és Tób-Adónijjá léviták, és velük együtt Elísámá és Jórám papok.",
  "9": "Tanítottak tehát Júdában, náluk volt az  Úr törvénykönyve is, amikor bejárták Júda valamennyi városát, tanítva a népet.",
  "10": "Ezért az  Úr rettegést támasztott a Júda körüli országok királyaiban, és nem mertek háborút indítani Jósáfát ellen.",
  "11": "A filiszteusok is hoztak Jósáfátnak ajándékot hódolatuk jeléül meg adót ezüstben, az arabok pedig nyájakat hoztak neki, hétezer-hétszáz kost és hétezer-hétszáz kecskebakot.",
  "12": "Jósáfátnak egyre nagyobb lett a hatalma. Várakat és raktárvárosokat épített Júdában.",
  "13": "Nagy készletei voltak Júda városaiban, Jeruzsálemben pedig vitéz férfiakból álló katonasága volt.",
  "14": "Beosztásuk családonként a következő volt: a Júdához tartozó ezredek parancsnokai ezek voltak: Adná parancsnok, akihez háromszázezer vitéz férfi tartozott.",
  "15": "Hozzá volt beosztva Jóhánán parancsnok, kétszáznyolcvanezer emberrel.",
  "16": "Hozzá volt beosztva Amaszjá, Zikrí fia, aki önként állt az  Úr szolgálatába; kétszázezer vitéz férfi tartozott hozzá.",
  "17": "Benjáminból való volt Eljádá: vitéz férfi, akihez kétszázezer íjjal és kerek pajzzsal fölszerelt katona tartozott.",
  "18": "Hozzá volt beosztva Józábád, akihez száznyolcvanezer, a katonai szolgálatra fölszerelt ember tartozott.",
  "19": "Ezek teljesítettek szolgálatot a király mellett azokon kívül, akiket a király a megerősített városokban helyezett el egész Júdában."
}