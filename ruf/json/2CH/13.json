{
  "1": "Jeroboám király tizennyolcadik évében Abijjá lett Júda királya.",
  "2": "Három évig uralkodott Jeruzsálemben. Anyjának a neve Míkájá volt, Úríél leánya, Gibeából.",
  "": "Háború tört ki Abijjá és Jeroboám között.",
  "3": "Abijjá indította meg a háborút négyszázezer válogatott harcosból álló haderővel, Jeroboám pedig nyolcszázezer válogatott harcossal vonult a csatába ellene.",
  "4": "Abijjá kiállt a Cemárajim-hegyre, amely Efraim hegyvidékén volt, és így szólt: Hallgassatok ide, Jeroboám és egész Izráel!",
  "5": "Tudnotok kellene, hogy az  Úr, Izráel Istene Dávidnak és fiainak adta Izráel királyságát, örökké megmaradó szövetséggel.",
  "6": "De fölkelt Jeroboám, Nebát fia, Salamonnak, Dávid fiának a szolgája, és föllázadt ura ellen.",
  "7": "Hitvány és elvetemült emberek gyűltek oda hozzá, és ellene szegültek Roboámnak, Salamon fiának, mivel Roboám még ifjú és lágyszívű volt, és nem tudott szembeszállni velük.",
  "8": "Ti most azt gondoljátok, hogy elég erősek vagytok az  Úr királyságával szemben, amely Dávid fiainak a kezében van, mert nagy tömeggel vagytok, és veletek vannak az aranyborjak, amelyeket Jeroboám csináltatott, hogy azok legyenek a ti isteneitek.",
  "9": "Elkergettétek az  Úr papjait, Áron fiait és a lévitákat! Olyan papokat szereztetek magatoknak, mint más országok népei: akárki eljött egy fiatal bikával vagy hét kossal, hogy fölavassák, papja lehetett azoknak, amik nem is istenek.",
  "10": "Mi azonban megmaradtunk Istenünk, az  Úr mellett, nem hagytuk el őt. A papok az  Úr szolgálatában állnak, Áron fiai és a léviták is munkában vannak.",
  "11": "Minden reggel és minden este égőáldozatokat és jó illatú füstölőszereket áldoznak az  Úrnak. Sorba rakják a kenyeret a tiszta asztalon, meggyújtják az arany lámpatartó mécseseit minden este, mert mi elvégezzük Istenünk, az  Úr előtt a tennivalókat, de ti elhagytátok őt.",
  "12": "Bizony, velünk van vezérünk, az Isten, és papjai zengő trombitákkal fújnak riadót ellenetek! Izráel fiai, ne harcoljatok őseitek Istene, az  Úr ellen, mert nem boldogultok!",
  "13": "Jeroboám azonban kiküldött egy csapatot, hogy álljanak lesbe mögöttük; a serege ott volt Júdával szemben, a lesben álló csapat pedig mögötte.",
  "14": "Amikor a júdaiak körülnéztek, látták, hogy elöl is, hátul is harc vár rájuk, ezért az  Úrhoz kiáltottak segítségért, a papok megfújták a trombitákat,",
  "15": "a júdaiak pedig harci kiáltásban törtek ki. És miközben a júdaiak harci kiáltása hangzott, megverte az Isten Jeroboámot és egész Izráelt Abijjá és Júda előtt.",
  "16": "Futásnak eredtek Izráel fiai Júda elől, de Isten a kezükbe adta őket.",
  "17": "Abijjá és hadinépe nagy vereséget mért rájuk, úgyhogy ötszázezer válogatott férfi esett el halálra sebzetten Izráelből.",
  "18": "Ilyen megaláztatás érte Izráel fiait abban az időben, Júda fiai viszont megerősödtek, mert az  Úrra, őseik Istenére támaszkodtak.",
  "19": "Abijjá üldözőbe vette Jeroboámot, és a következő városokat foglalta el tőle: Bételt falvaival együtt, Jesánát falvaival együtt és Efravint falvaival együtt.",
  "20": "Nem is tudta Jeroboám összeszedni többé az erejét Abijjá idejében. Az  Úr megverte őt, és meghalt.",
  "21": "Abijjá pedig megerősödött. Vett magának tizennégy feleséget, és nemzett huszonkét fiút és tizenhat leányt.",
  "22": "Abijjá történetének a többi része, életútja és viselt dolgai meg vannak írva Iddó próféta magyarázatában.",
  "23": "Azután Abijjá pihenni tért őseihez, és eltemették Dávid városában. Utána a fia, Ászá lett a király; az ő idejében béke volt az országban tíz esztendeig."
}