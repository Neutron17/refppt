{
  "1": "A lévita papoknak, Lévi egész törzsének ne legyen birtokrésze és öröksége Izráelben. Az  Úrnak szóló tűzáldozatokból, az ő örökségéből éljenek.",
  "2": "Ne legyen öröksége testvérei között; az  Úr az ő öröksége, ahogyan megígérte neki.",
  "3": "Ez legyen a papok törvényes járandósága a néptől, azoktól, akik marhát vagy juhot áldoznak: adják a papnak a lapockát, az állkapcsát meg a gyomrot.",
  "4": "Add neki gabonád, mustod és olajad első termését is meg juhaidnak először lenyírt gyapját.",
  "5": "Mert őt választotta ki Istened, az  Úr valamennyi törzsed közül, hogy ott álljon és szolgáljon, és áldást mondjon az  Úr nevével, ő és fiai minden időben.",
  "6": "Ha egy lévita bárhonnan Izráelből, bármelyik lakóhelyedről, ahol jövevényként él, el akar majd jönni arra a helyre, amelyet kiválaszt az  Úr, hadd jöjjön el, amikor csak kívánja,",
  "7": "hadd végezzen szolgálatot Istenének, az  Úrnak nevében éppúgy, mint többi lévita testvére, akik az  Úr színe előtt állnak.",
  "8": "Velük egyenlő részt kapjon azon kívül, amije van a családi tulajdon eladásából.",
  "9": "Ha bemégy arra a földre, amelyet Istened, az  Úr ad neked, ne tanuld el azokat az utálatos dolgokat, amelyeket azok a népek művelnek.",
  "10": "Ne legyen olyan nálad, aki a fiát vagy a leányát áldozatul elégeti, ne legyen jós, se varázslást űző, jelmagyarázó vagy igéző!",
  "11": "Ne legyen átokmondó, se szellemidéző, se jövendőmondó, se halottaktól tudakozódó!",
  "12": "Mert utálatos az  Úr előtt mindaz, aki ilyet cselekszik: éppen ezek miatt az utálatos dolgok miatt űzi ki előled ezeket a népeket Istened, az  Úr.",
  "13": "Légy feddhetetlen Istened, az  Úr előtt!",
  "14": "Mert ezek a népek, amelyeknek a földjét birtokba veszed, varázslókra és jósokra hallgatnak, de neked ezt nem engedi meg Istened, az  Úr.",
  "15": "Prófétát támaszt majd testvéreid közül Istened, az  Úr: olyat, mint én – őreá hallgassatok!",
  "16": "Egészen úgy, ahogyan kérted Istenedtől, az  Úrtól a Hóreben, az összegyülekezés napján, amikor ezt mondtad: Nem tudom tovább hallgatni Istenemnek, az  Úrnak a szavát, és nem tudom tovább nézni ezt a nagy tüzet, mert meghalok.",
  "17": "Akkor az  Úr így szólt hozzám: Helyesen mondták.",
  "18": "Prófétát támasztok nekik testvéreik közül, olyat, mint te. Az én igéimet adom a szájába, ő pedig elmond nekik mindent, amit én parancsolok.",
  "19": "És ha valaki nem hallgat igéimre, amelyeket az én nevemben hirdet, azt majd én felelősségre vonom.",
  "20": "Ha pedig egy próféta elbizakodottan olyan igét hirdet az én nevemben, amelyet nem én parancsoltam meg neki, vagy ha más istenek nevében szól, az a próféta haljon meg!",
  "21": "De gondolhatnád magadban: Miről ismerhetjük fel, hogy nem az  Úr mondott egy igét?",
  "22": "Ha egy próféta az  Úr nevében mond egy igét, de az nem történik meg és nem teljesedik be: azt az igét nem az  Úr mondta, hanem a próféta mondta önteltségében; ne tarts hát tőle!"
}