{
  "1": "Ezeket a rendelkezéseket és törvényeket kell megtartanotok azon a földön, amelyet atyáid Istene, az  Úr ad neked birtokul, és teljesítenetek mindenkor, amíg azon a földön éltek:",
  "2": "Pusztítsátok el mindazokat a helyeket, ahol azok a népek, amelyeknek majd elfoglaljátok birtokát, a maguk isteneit szolgálják a magas hegyeken, halmokon és minden zöldellő fa alatt.",
  "3": "Romboljátok le oltáraikat, törjétek össze szent oszlopaikat, égessétek el szent fáikat, isteneik bálványszobrait pedig vágjátok darabokra! Még a nevüket is töröljétek ki arról a helyről!",
  "4": "Ti ne így szolgáljátok Isteneteket, az  Urat,",
  "5": "hanem azt a helyet keressétek fel, amelyet kiválaszt Istenetek, az  Úr valamennyi törzsetek közül, hogy oda helyezze nevét, és ott lakjék. Oda menjetek,",
  "6": "és oda vigyétek égőáldozataitokat és véresáldozataitokat, tizedeiteket és felajánlásaitokat, fogadalmi és önkéntes áldozataitokat, marháitok és juhaitok elsőszülöttjét.",
  "7": "Ott egyetek Isteneteknek, az  Úrnak a színe előtt, és örvendezzetek házatok népével együtt mindennek, amit szereztetek, amellyel megáldott benneteket Istenetek, az  Úr.",
  "8": "Ne tegyetek úgy, ahogyan ma itt még megtehetjük, mindenki ahogyan jónak látja,",
  "9": "mert még nem mentetek be a nyugalom helyére, az örökségbe, amelyet majd neked ad Istened, az  Úr.",
  "10": "Majd ha átkeltek a Jordánon, és letelepedtek azon a földön, amelyet örökségül ad nektek Istenetek, az  Úr, amikor mindenfelől nyugalmat ad nektek ellenségeitektől, és biztonságban laktok,",
  "11": "akkor arra a helyre, amelyet kiválaszt Istenetek, az  Úr, hogy ott lakjék a neve, oda vigyétek mindazt, amit parancsolok nektek: égőáldozataitokat és véresáldozataitokat, tizedeiteket és felajánlásaitokat meg válogatott fogadalmi áldozataitokat, amit odaígértetek az  Úrnak.",
  "12": "Örvendezzetek Isteneteknek, az  Úrnak színe előtt fiaitokkal és leányaitokkal, szolgáitokkal és szolgálóleányaitokkal együtt, meg a lévitával együtt, aki a lakóhelyeden van, mert neki nincs örökrésze közöttetek.",
  "13": "Vigyázz, ne mutasd be égőáldozataidat bármelyik helyen, amelyet meglátsz,",
  "14": "hanem csak azon a helyen, amelyet kiválaszt az  Úr egyik törzsedben. Ott mutasd be égőáldozataidat, és ott teljesítsd mindazt, amit megparancsolok neked!",
  "15": "Amikor csak kívánod, bármely lakóhelyeden vághatsz és ehetsz húst, amennyivel megáldott és amit adott neked Istened, az  Úr. Tisztátalan és tiszta ember egyaránt ehet belőle, mintha gazella vagy szarvas lenne.",
  "16": "Csak a vért nem ehetitek meg. Öntsd azt a földre, mint a vizet!",
  "17": "Nem szabad megenned lakóhelyeden sem gabonádnak, sem mustodnak, sem olajodnak a tizedét, sem marhádnak és juhodnak az elsőszülöttjét, sem fogadalmi áldozataidat, amelyeket odaígértél, sem önkéntes áldozataidat, sem felajánlásaidat.",
  "18": "Csak Istenednek, az  Úrnak a színe előtt, azon a helyen, amelyet kiválaszt Istened, az  Úr, ott eheted meg azokat fiaddal és leányoddal, szolgáddal és szolgálóleányoddal együtt, meg a lévitával együtt, aki a lakóhelyeden él, és örvendezz Istenednek, az  Úrnak színe előtt minden szerzeményednek.",
  "19": "Vigyázz, ne feledkezz meg a lévitáról, amíg csak földeden élsz!",
  "20": "Ha majd kiterjeszti határodat Istened, az  Úr, ahogyan megígérte, és arra gondolsz, hogy jó volna húst enni, mert húst kívánsz enni: egyél húst, amikor csak kívánod.",
  "21": "Ha messze lesz tőled az a hely, amelyet kiválaszt Istened, az  Úr, hogy oda helyezze nevét, akkor is vághatsz marháidból és juhaidból, amelyeket neked adott az  Úr, ahogy megparancsoltam neked, és megeheted a lakóhelyeden, amikor csak kívánod.",
  "22": "De úgy edd meg, mintha gazellát vagy szarvast ennél: tisztátalan és tiszta ember egyaránt ehet belőle.",
  "23": "De abban légy állhatatos, hogy vért ne egyél, mert a vér lélek. Ne egyél lelket a hússal együtt!",
  "24": "Ne edd meg azt, hanem öntsd a földre, mint a vizet.",
  "25": "Ne edd meg azt; akkor majd jó dolgod lesz neked és utódaidnak, mert azt tetted, amit jónak és helyesnek lát az  Úr.",
  "26": "De ha valamit az  Úrnak szentelsz, vagy fogadalomként felajánlasz abból, amire szert teszel, vidd el majd magaddal arra a helyre, amelyet kiválaszt az  Úr:",
  "27": "égőáldozataidat – húsával-vérével együtt – Istenednek, az  Úrnak oltárán mutasd be, véresáldozataidnak a vérét pedig Istenednek, az  Úrnak az oltárára kell öntened, hogy a húsát megehesd.",
  "28": "Tartsd meg engedelmesen mindezeket az igéket, amelyeket neked megparancsolok; akkor majd jó dolgod lesz neked és utódaidnak mindenkor, mert azt tetted, amit jónak és helyesnek lát Istened, az  Úr.",
  "29": "Ha majd kiirtja előled Istened, az  Úr azokat a népeket onnan, ahova bemégy, hogy elfoglald azok birtokát, és ha elfoglaltad a birtokukat, és a földjükön laksz,",
  "30": "vigyázz, nehogy csapdába ess azokat követve, akik kipusztultak előled. Ne kérdezősködj isteneik felől, és ne mondd: Hogyan tisztelik ezek a népek az isteneiket? Én is úgy akarok tenni!",
  "31": "Te ne úgy tégy az  Úrral, a te Isteneddel! Mert azok csupa olyan dolgot műveltek isteneik tiszteletére, ami az  Úr előtt utálatos, és amit gyűlöl. Még fiaikat és leányaikat is elégették isteneiknek!"
}