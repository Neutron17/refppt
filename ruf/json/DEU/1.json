{
  "1": "Ezeket a beszédeket mondta el Mózes egész Izráelnek a Jordánon túl a pusztában, az Arábá-völgyben, Szúffal szemben, Párán és Tófel, Lábán, Hacérót és Dí-Záháb között.",
  "2": "Tizenegy napig tartott az út a Hórebtől Kádés-Barneáig, a Széír-hegyvidéken át.",
  "3": "A negyvenedik évben, a tizenegyedik hónap elsején történt, hogy Mózes elbeszélte Izráel fiainak mindazt, amit megparancsolt neki az  Úr,",
  "4": "miután megverte Szíhónt, az emóriak királyát, aki Hesbónban lakott, meg Ógot, Básán királyát, aki Astárótban lakott, Edreí mellett.",
  "5": "Így kezdte Mózes magyarázni ezt a törvényt a Jordánon túl, Móáb földjén:",
  "6": "Az  Úr, a mi Istenünk, így szólt hozzánk a Hóreben: Elég sokáig maradtatok már e mellett a hegy mellett.",
  "7": "Induljatok útnak, és menjetek az emóriak hegyvidékére meg az azzal szomszédos területekre, az Arábá-völgybe, a hegyvidékre és a Sefélá-alföldre, a Délvidékre és a tengerpartra, a kánaániak földjére és a Libánonra, a nagy folyamig, az Eufráteszig.",
  "8": "Íme, én nektek adtam ezt a földet. Menjetek hát, és vegyétek birtokba azt a földet, amelyről megesküdött az  Úr atyáitoknak, Ábrahámnak, Izsáknak és Jákóbnak, hogy nekik és utódaiknak adja.",
  "9": "Abban az időben ezt mondtam nektek: Nem tudok egyedül gondot viselni rátok.",
  "10": "Istenetek, az  Úr megsokasított benneteket, és most már oly sokan vagytok, mint égen a csillag.",
  "11": "Szaporítson is meg benneteket az  Úr, atyáitok Istene ezerszeresen, és áldjon meg, ahogyan megígérte nektek!",
  "12": "Hogyan tudnám egyedül magamra vállalni bajaitokat, terheiteket és peres ügyeiteket?",
  "13": "Jelöljetek ki törzsenként bölcs, értelmes és tapasztalt embereket, és én elöljáróitokká teszem őket.",
  "14": "Ti ezt feleltétek nekem: Helyes, amit mondtál, így kell tenni!",
  "15": "Fogtam tehát törzseitek főembereit, bölcs és tapasztalt embereket, és főembereitekké tettem őket: elöljárókká ezer, száz, ötven vagy tíz ember fölött, meg felügyelőkké minden törzsetekben.",
  "16": "Bíráitoknak pedig ezt parancsoltam abban az időben: Hallgassátok meg testvéreiteket, és igazságosan ítélkezzetek mindenkinek az ügyében, akár testvérével, akár jövevénnyel van dolga.",
  "17": "Ne legyetek személyválogatók az ítélkezésben, a kicsit éppúgy hallgassátok meg, mint a nagyot! Embertől ne tartsatok, mert az ítélet Istené. Ami pedig nektek túl nehéz, azt tárjátok elém, és én majd meghallgatom.",
  "18": "Így parancsoltam meg nektek abban az időben mindazt, amit tennetek kell.",
  "19": "Azután elindultunk a Hórebtől, és bejártuk azt az egész nagy és félelmetes pusztát, amelyet az emóriak hegysége felé vivő úton láttatok, ahogyan megparancsolta nekünk Istenünk, az  Úr. Így érkeztünk meg Kádés-Barneába.",
  "20": "Ott ezt mondtam nektek: Megérkeztetek az emóriak hegyvidékéhez, amelyet nekünk fog adni Istenünk, az  Úr.",
  "21": "Lásd, Istened, az  Úr neked adta ezt a földet. Vonulj hát ellene, és vedd birtokodba, ahogyan meghagyta atyáid Istene, az  Úr. Ne félj, és ne rettegj!",
  "22": "Akkor odajöttetek hozzám mindnyájan, és ezt mondtátok: Küldjünk előre embereket, hogy kémleljék ki nekünk az országot, és hozzák hírül, melyik úton kell felvonulnunk, és milyenek azok a városok, amelyekbe be kell majd vonulnunk.",
  "23": "Jónak láttam ezt, és kiválasztottam közületek tizenkét férfit, minden törzsből egyet.",
  "24": "Ezek elindultak, fölmentek a hegyvidékre, eljutottak az Eskól-völgyig, és kikémlelték az országot.",
  "25": "Szedtek annak a földnek a gyümölcseiből, és elhozták nekünk. Hírt is hoztak nekünk, és ezt mondták: Jó földet akar nekünk adni Istenünk, az  Úr.",
  "26": "Ti azonban nem akartatok felvonulni ellene, hanem fellázadtatok Isteneteknek, az  Úrnak a parancsa ellen.",
  "27": "Zúgolódtatok sátraitokban, és ezt mondtátok: Gyűlöl bennünket az  Úr, azért hozott ki Egyiptomból, hogy most az emóriak kezébe adjon és elpusztítson bennünket.",
  "28": "Hová is vonulnánk? Testvéreink elcsüggesztették szívünket, amikor ezt mondták: Magasabb és szálasabb nálunk az a nép, városaik nagyok, és falaik az égig érnek, sőt még az anákiak fiait is láttuk ott.",
  "29": "Akkor ezt mondtam nektek: Ne ijedjetek meg, és ne féljetek tőlük!",
  "30": "Istenetek, az  Úr, aki előttetek jár, harcolni fog értetek éppúgy, ahogyan Egyiptomban tette értetek, szemetek láttára.",
  "31": "A pusztában is láthattad, hogy egész úton, amelyen jártatok, úgy vitt téged Istened, az  Úr, ahogy a fiát viszi az ember, míg el nem érkeztetek erre a helyre.",
  "32": "Ennek ellenére sem hittetek Istenetekben, az  Úrban,",
  "33": "aki előttetek járt az úton, hogy táborhelyet keressen nektek: éjjel tűzben, hogy láthassátok az utat, amelyen mennetek kellett, nappal pedig felhőben.",
  "34": "Amikor az  Úr meghallotta hangoskodásotokat, felháborodott, és ezt az esküt tette:",
  "35": "Ezek közül az emberek közül, ebből a gonosz nemzedékből senki sem látja meg azt a jó földet, amelyről megesküdtem, hogy atyáitoknak adom.",
  "36": "Csak Káléb, Jefunne fia fogja meglátni azt, neki és fiainak adom azt a földet, amelyet bejárt, mert ő hűségesen követte az  Urat.",
  "37": "Rám is megharagudott az  Úr miattatok, és azt mondta: Te sem mégy be oda.",
  "38": "Józsué, Nún fia azonban, aki melletted szokott állni, bemegy majd oda. Őt bátorítsd, mert ő fogja örökségéhez juttatni Izráelt.",
  "39": "De gyermekeitek, akikről azt mondtátok, hogy prédára jutnak, és fiaitok, akik ma még nem tudják, mi a jó és mi a rossz, ők bemennek majd oda, mert nekik adom azt, ők veszik birtokba.",
  "40": "Ti pedig forduljatok meg, és induljatok a pusztába a Vörös-tenger felé!",
  "41": "De ti ezt feleltétek nekem: Vétkeztünk az  Úr ellen! Felvonulunk és harcolunk egészen úgy, ahogyan megparancsolta nekünk Istenünk, az  Úr. Fölfegyverkeztetek tehát, és azt gondoltátok, hogy könnyű lesz fölmenni a hegyvidékre.",
  "42": "Az  Úr azonban azt mondta, hogy mondjam meg nekik: Ne menjetek fel, ne szálljatok harcba, mert nem leszek köztetek, és vereséget szenvedtek ellenségeitektől!",
  "43": "Így beszéltem hozzátok, de ti nem hallgattatok rám, hanem fellázadtatok az  Úr parancsa ellen; elbizakodtatok, és fölmentetek a hegyvidékre.",
  "44": "De kivonultak ellenetek az emóriak, akik azon a hegyvidéken laktak, és üldözőbe vettek benneteket, ahogyan a méhek szokták, és vágtak benneteket Széírtől Hormáig.",
  "45": "Akkor visszatértetek, és sírtatok az  Úr színe előtt, de az  Úr nem hallgatott szavatokra, és nem figyelt rátok.",
  "46": "Ezért kellett annyi ideig Kádésban laknotok, ameddig ott laktatok."
}