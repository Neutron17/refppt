{
  "1": "Amikor Istened, az  Úr kiirtja azokat a népeket, amelyeknek a földjét neked adja Istened, az  Úr, és te birtokba veszed, és letelepszel városaikban és házaikban,",
  "2": "jelölj ki három várost országodban, amelyet Istened, az  Úr ad neked birtokul.",
  "3": "Mérd le a hozzájuk vezető utat, és oszd fel három részre országod területét, amelyet örökségül ad neked Istened, az  Úr, hogy oda menekülhessen mindenki, aki gyilkolt.",
  "4": "Életben maradhat az oda menekülő gyilkos abban az esetben, ha nem szándékosan ölte meg felebarátját, és nem gyűlölte azelőtt.",
  "5": "Ha tehát valaki elmegy az erdőbe felebarátjával fát vágni, és favágás közben meglendül keze a fejszével, a vas lerepül a nyeléről, és úgy eltalálja felebarátját, hogy az meghal, akkor meneküljön e városok egyikébe, hogy életben maradjon.",
  "6": "Mert ha a bosszúálló rokon haragra lobban, és üldözőbe veszi a gyilkost, utolérhetné és megölhetné, ha túl hosszú az út, pedig nem méltó a halálra, hiszen nem gyűlölte azt azelőtt.",
  "7": "Ezért parancsolom meg neked, hogy jelölj ki három várost.",
  "8": "Ha majd kiterjeszti határaidat Istened, az  Úr, ahogyan megesküdött atyáidnak, és neked adja az egész országot – amelyről megígérte atyáidnak, hogy odaadja,",
  "9": "ha megtartod és teljesíted mindazokat a parancsolatokat, amelyeket ma megparancsolok neked, ha szereted az  Urat, a te Istenedet, és ha az ő útjain jársz minden időben –, akkor jelölj ki még három várost e mellé a három mellé,",
  "10": "hogy ne ontsanak ártatlan vért országodban, amelyet Istened, az  Úr ad neked örökségül, és ne terheljen téged vérontás.",
  "11": "De ha valaki gyűlöli felebarátját, meglesi és rátámad, és úgy megüti, hogy az belehal, majd e városok egyikébe menekül,",
  "12": "akkor küldjenek érte városának a vénei, hozzák el onnan, és adják a bosszúálló rokon kezébe, hogy meghaljon.",
  "13": "Ne szánakozz rajta, hanem távolítsd el Izráelből az ártatlanul kiontott vért, akkor lesz jó dolgod.",
  "14": "Ne mozdítsd el felebarátod határát, amelyet az elődök jelöltek ki örökségedben, amelyet örökségül megkapsz azon a földön, amelyet Istened, az  Úr ad neked birtokul.",
  "15": "Nem elég egy tanú senkinek a bűne vagy vétke dolgában, bármilyen vétket követett is el. Csak két vagy három tanú vallomása elég az ítélethez.",
  "16": "Ha valaki ellen hamis tanú áll elő, és törvénytelenséggel vádolja őt,",
  "17": "akkor az a két ember, akinek pere van egymással, álljon az  Úr színe elé, a papok és a bírák elé, akik akkor hivatalban lesznek.",
  "18": "A bírák vizsgálják ki jól az ügyet, és ha hazudott a tanú, hazugságot vallott embertársa ellen,",
  "19": "azt tegyétek vele, amit ő akart tenni embertársával. Így irtsd ki a gonoszt a magad köréből!",
  "20": "Hallják ezt meg a többiek, és féljenek, és többé ne kövessenek el köztetek ilyen gonoszságot.",
  "21": "Ne szánakozz rajta! Életet életért, szemet szemért, fogat fogért, kezet kézért, lábat lábért!"
}