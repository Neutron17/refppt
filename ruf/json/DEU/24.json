{
  "1": "Ha valaki feleségül vesz egy lányt, és a férje lesz, de később nem találja kedvére valónak, mert valami ellenszenveset talál benne, akkor írjon válólevelet, adja azt az asszony kezébe, és úgy bocsássa el a házától.",
  "2": "Ha az elmegy a házától, majd hozzámegy feleségül valaki máshoz,",
  "3": "de a második férje is meggyűlöli, válólevelet ír neki, a kezébe adja, és elbocsátja a házától, vagy ha meghal a második férj, aki feleségül vette,",
  "4": "akkor az első férje, aki elbocsátotta, nem veheti újra feleségül, mert az ő számára tisztátalanná vált az asszony. Utálatos dolog az ilyen az  Úr előtt. Ne kövess el ilyen vétket azon a földön, amelyet Istened, az  Úr ad neked örökségül!",
  "5": "Ha valaki új házas, ne vonuljon hadba, és ne vessenek rá semmiféle terhet. Maradjon otthon kötelezettség nélkül egy évig, és legyen boldog a feleségével, akit elvett.",
  "6": "Ne vegyen zálogba senki kézimalmot vagy felső malomkövet, mert életet venne zálogba!",
  "7": "Ha valakit rajtakapnak azon, hogy elrabol egy embert testvérei, Izráel fiai közül, és erőszakkal magánál tartja vagy eladja, az ilyen rabló haljon meg! Így takarítsd ki a gonoszt a magad köréből!",
  "8": "Vigyázz arra, hogy a poklos kiütésnél gondosan megtartsd és teljesítsd mindazt, amire a lévita papok tanítanak. Tartsátok meg és teljesítsétek, amit megparancsoltam nekik!",
  "9": "Emlékezz vissza, hogy mit tett Istened, az  Úr Mirjámmal útközben, amikor kijöttetek Egyiptomból!",
  "10": "Ha kölcsönadsz valamit felebarátodnak, ne menj be a házába, hogy zálogot végy tőle!",
  "11": "Állj meg kint, és az az ember, akinek kölcsönt adtál, maga vigye ki hozzád a zálogot.",
  "12": "De ha nincstelen az az ember, ne feküdj le a zálogba vett ruhájában,",
  "13": "hanem napnyugtakor add vissza neki a zálogot, hogy a saját felsőruhájában fekhessen le. Ő áldani fog téged, te pedig igaz leszel Istened, az  Úr előtt.",
  "14": "Ne zsákmányold ki a nincstelen és szegény napszámost, akár a testvéred, akár olyan jövevény, aki országodban, a te lakóhelyeiden él.",
  "15": "Még aznap add ki a bérét, mielőtt lemegy a nap, mert nincstelen ő, és sóvárog utána: ne kiáltson az  Úrhoz miattad, mert akkor vétek fog terhelni.",
  "16": "Ne kelljen meghalniuk az apáknak a fiakért, a fiaknak se kelljen meghalniuk az apákért; mindenkinek csak a maga vétkéért kelljen meghalnia!",
  "17": "Ne forgasd ki jogaiból a jövevényt és az árvát, és ne vedd zálogba az özvegy ruháját!",
  "18": "Emlékezz arra, hogy szolga voltál Egyiptomban, de kiváltott onnan téged Istened, az  Úr. Ezért parancsolom neked, hogy így cselekedj.",
  "19": "Ha learatod gabonádat a mezőn, és ottfelejtesz egy kévét a mezőn, ne menj vissza fölvenni! Legyen az a jövevényé, az árváé és az özvegyé: így megáldja majd Istened, az  Úr kezed minden munkáját.",
  "20": "Ha levered olajfádról a termést, utána már ne szedegess róla: legyen az a jövevényé, az árváé és az özvegyé!",
  "21": "Ha leszüreteled szőlődet, utána azt már ne böngészd végig: legyen az a jövevényé, az árváé és özvegyé.",
  "22": "Emlékezz arra, hogy szolga voltál Egyiptomban! Ezért parancsolom neked, hogy így cselekedj."
}