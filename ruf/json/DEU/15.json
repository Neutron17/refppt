{
  "1": "Minden hetedik év végén engedd el az adósságokat!",
  "2": "Az adósságelengedés módja pedig ez: minden hitelező engedje el azt a kölcsönt, amelyet a felebarátjának adott: ne hajtsa be azt felebarátjától, a testvérétől, mert adósságelengedést hirdettek az  Úrért.",
  "3": "Az idegentől követelheted, de amivel testvéred tartozik neked, azt engedd el!",
  "4": "Ne legyen köztetek szegény, hiszen gazdagon megáld majd téged az  Úr azon a földön, amelyet Istened, az  Úr örökségül ad neked, hogy birtokba vedd,",
  "5": "de csak akkor, ha engedelmesen hallgatsz Istenednek, az  Úrnak a szavára, ha megtartod és teljesíted mindazokat a parancsolatokat, amelyeket ma megparancsolok neked.",
  "6": "Bizony, megáld téged Istened, az  Úr, ahogyan megígérte neked. Te kölcsönadsz a többi népnek, de magad nem szorulsz kölcsönre; uralkodsz a többi népen, de azok nem uralkodnak rajtad.",
  "7": "Ha valaki elszegényedik testvéreid közül valamelyik lakóhelyeden, abban az országban, amelyet neked ad majd Istened, az  Úr, ne légy keményszívű és szűkmarkú az elszegényedett testvéreddel szemben,",
  "8": "hanem légy hozzá bőkezű, és adj neki szívesen kölcsönt, amennyire szüksége van, és amiben szükséget szenved.",
  "9": "Vigyázz, ne támadjon szívedben ilyen alávaló gondolat: közeledik a hetedik esztendő, az adósságelengedés éve, és ne nézz emiatt rossz szemmel szegény testvéredre! Mert ha nem adsz neki, az  Úrhoz kiált majd miattad, és vétek fog terhelni téged.",
  "10": "Adj neki szívesen, és ne essék rosszul az, hogy adsz, mert éppen azért fogja megáldani Istened, az  Úr minden munkádat és minden vállalkozásodat.",
  "11": "Mert a szegények nem fogynak el a földről; ezért megparancsolom neked, hogy légy bőkezű az országodban levő elesett és szegény testvéredhez.",
  "12": "Ha eladja magát neked valamelyik testvéred, egy héber férfi vagy nő, hat évig szolgáljon téged, de a hetedik évben bocsásd őt szabadon!",
  "13": "Amikor szabadon bocsátod, ne üres kézzel bocsásd el,",
  "14": "hanem lásd el bőven a nyájadból, a szérűdről és a borsajtódból; adj neki abból, amivel megáldott téged Istened, az  Úr!",
  "15": "Emlékezz arra, hogy rabszolga voltál Egyiptomban, de kiváltott téged Istened, az  Úr. Ezért parancsolom ezt ma neked.",
  "16": "De ha azt mondja neked: Nem megyek el tőled! – mert megszeretett téged és házad népét, mert jó dolga volt nálad –,",
  "17": "akkor fogj egy árt, és szúrd a fülén keresztül az ajtófélfába, azután legyen örökös rabszolgád. Ugyanígy járj el a rabszolganő esetében is!",
  "18": "De ne essék nehezedre, ha szabadon kell bocsátanod, mert hat év alatt kétszer annyit dolgozott neked, mint amennyit egy napszámos pénzért dolgozott volna. Így megáld téged Istened, az  Úr mindenben, amit cselekszel.",
  "19": "Szenteld oda Istenednek, az  Úrnak marháid és juhaid minden hím elsőszülöttjét. Ne fogd munkára marhádnak első borját, és ne nyírd meg juhod első bárányát!",
  "20": "Az  Úrnak, a te Istenednek színe előtt edd meg azt házad népével együtt évről évre azon a helyen, amelyet kiválaszt az  Úr.",
  "21": "Ha pedig valamilyen fogyatékossága van: ha sánta, vak vagy bármiféle súlyos fogyatékossága van, akkor ne áldozd fel Istenednek, az  Úrnak.",
  "22": "A lakóhelyeden megeheted, akár tiszta vagy, akár tisztátalan, ugyanúgy, mint a gazellát vagy a szarvast.",
  "23": "Csak a vérét nem eheted meg, öntsd azt a földre, mint a vizet!"
}