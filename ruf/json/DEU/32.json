{
  "1": "Figyeljetek, egek, hadd szóljak, a föld is hallja meg számnak mondásait!",
  "2": "Esőként szitáljon tanításom, harmatként hulljon mondásom, mint permet a zsenge fűre, záporeső a pázsitra.",
  "3": "Bizony az  Úr nevét hirdetem, magasztaljátok Istenünket!",
  "4": "Kőszikla ő, tetteiben tökéletes, mert igazságos minden útja. Hű az Isten, nem hitszegő, igaz és egyenes ő.",
  "5": "Megromlottak, nem fiai már, hitványak; fonák és hamis ez a nemzedék.",
  "6": "Ez a hála az  Úr iránt, bolond és esztelen nemzet?! Hisz atyád ő, aki megteremtett, ő alkotott és tett erőssé téged.",
  "7": "Emlékezz az ősidőkre, gondold csak át az előző nemzedékek éveit! Kérdezd meg atyádat, ő majd elbeszéli, a közötted élő véneket, ők majd igazolják:",
  "8": "Mikor a Felséges kiosztotta a népek örökségét, népekre osztva az emberek fiait, mikor kijelölte a nemzetek hazáját, kik annyian vannak, mint Izráel fiai,",
  "9": "akkor az ő népe maradt az  Úr része, Jákób lett az ő kimért öröksége.",
  "10": "Puszta földön talált reá, kietlen, vad sivatagban. Körülvette, gondja volt rá, óvta, mint a szeme fényét,",
  "11": "ahogy a sas, röptetve a fészekalját, fiókái fölött repdes, úgy vette őt kiterjesztett szárnyaira, evezőtollán hordozva őt.",
  "12": "Az  Úr vezette egymaga, nem volt vele idegen isten.",
  "13": "A föld magaslatain hordozta, a mező termésével etette. Mézzel táplálta a sziklából, olajjal a kősziklából.",
  "14": "A tehenek vaját, juhok tejét bárányok kövérjével, a básáni kosokat és bakokat a búzaliszt legjavával etted, és a szőlő vérét, a színbort ittad.",
  "15": "Meghízott Jesúrún, kirúgott a hámból – elhíztál, kövér vagy, hájat eresztettél! –, és elvetette Istent, alkotóját, elhagyta szabadító kőszikláját.",
  "16": "Idegen istenekkel tették féltékennyé, utálatosságokkal bosszantották őt.",
  "17": "Szellemeknek áldoztak, nem Istennek; isteneknek, akiket nem ismertek, újaknak, akik nemrég jöttek, akiket még nem féltek atyáitok.",
  "18": "Kőszikláddal, aki nemzett, nem törődtél; elfeledted Istent, aki világra hozott!",
  "19": "Látta ezt az  Úr, s haragjában megutálta fiait és lányait,",
  "20": "és ezt mondta: Elrejtem az arcomat előlük, meglátom, mi lesz a végük! Állhatatlan nemzedék ez, fiak, akikben nincsen hűség.",
  "21": "Semmit érő istenekkel tettek féltékennyé, haszontalan bálványokkal bosszantottak engem. Semmit érő néppel teszem én is féltékennyé, bolond nemzettel bosszantom majd őket.",
  "22": "Mert tűz lobban fel haragomtól, perzselve lecsap a holtak hazájáig; megemészti a földet és ami azon termett, felgyújtja a hegyek alapjait.",
  "23": "Elhalmozom őket bajokkal, valamennyi nyilamat kilövöm reájuk,",
  "24": "az éhségtől elgyengülnek, láz emészti őket és keserű halál; vérengző vadakat eresztek rájuk és porban csúszó mérges kígyókat.",
  "25": "Kint fegyver gyilkol, bent meg a rémület: ifjat és szüzet, csecsemőt és vénembert egyaránt.",
  "26": "Szétzúzom őket, gondoltam, emléküket is kitörlöm a halandók közül,",
  "27": "de tartok az ellenség gúnyolódásától, hogy félreértik ellenfeleik, és majd azt mondják: A mi hatalmas kezünk, s nem az  Úr művelte ezt.",
  "28": "Milyen tanácstalan ez a nemzet, és milyen értelmetlen!",
  "29": "Ha bölcsek lennének, felismernék, s megértenék, mi lesz a végük.",
  "30": "Hogyan kergethet ezret egy, és hogyan űzhet kettő tízezret? Csak úgy, hogy Kősziklájuk kezükbe adta, az  Úr kiszolgáltatta őket.",
  "31": "Mert sziklájuk nem ér fel a mi Kősziklánkkal, ezt ellenségeiknek is el kell ismerniük.",
  "32": "Szőlőjük Sodoma szőlőjéből való és Gomora szőlőhegyéről; szőlőfürtjeik mérgező fürtök, keserűek a szemei.",
  "33": "Kígyóméreg az ő boruk, viperák kegyetlen mérge.",
  "34": "De el van ez rejtve nálam, lepecsételve kincstáramban.",
  "35": "Enyém a bosszú és a megtorlás, amikor megtántorodik lábuk, mert közel van a vesztük napja, és siet már a végzetük.",
  "36": "Bizony, igazságot szolgáltat népének az  Úr, és megkönyörül szolgáin, ha látja, hogy ernyedt a kéz, és végét járja apraja-nagyja.",
  "37": "Hol vannak isteneik – mondja – és a szikla, akiben bíztak?",
  "38": "Akik ették áldozataik kövérjét, itták italáldozataik borát, nosza rajta, segítsenek, rejtsenek el benneteket!",
  "39": "Lássátok be, hogy csak én vagyok, nincsen Isten rajtam kívül! Én adok halált, és én adok életet, összezúzok és gyógyítok, nincs, aki kezemből kimentsen.",
  "40": "Kezem az égre emelem, és megesküszöm önmagamra, az örökké élőre:",
  "41": "ha villogó kardom megélesítem, és ítéletre nyújtom ki kezem, bosszút állok ellenfeleimen, és megfizetek gyűlölőimnek.",
  "42": "Nyilaim vérrel részegítem, és kardom hússal lakik jól: elesettek és foglyok vérével, az ellenség vezéreinek fejével.",
  "43": "Dicsérjétek, ti nemzetek, annak a népét, aki megtorolja szolgái vérét, bosszúval fizet ellenfeleinek, de engesztelést szerez népének földjéért!",
  "44": "Mózes pedig odament, és elmondta ezt az éneket az utolsó szóig a nép füle hallatára, Józsuéval, Nún fiával együtt.",
  "45": "Miután Mózes elmondta mindezeket egész Izráel előtt,",
  "46": "így szólt hozzájuk: Szívleljétek meg mindazokat az igéket, amelyekkel ma intelek titeket: fiaitoknak pedig parancsoljátok meg, hogy tartsák meg és teljesítsék ennek a törvénynek valamennyi igéjét!",
  "47": "Mert nem üres beszéd ez a számotokra, hanem ez jelenti számotokra az életet: általa élhettek hosszú ideig azon a földön, amelyre most átkeltek a Jordánon, hogy birtokba vegyétek.",
  "48": "Ugyanezen a napon így beszélt Mózeshez az  Úr:",
  "49": "Menj föl ide, az Abárím-hegységbe, a Nebó-hegyre, amely Móáb földjén, Jerikóval szemben van. Tekintsd meg Kánaán földjét, amelyet Izráel fiainak a birtokába adok!",
  "50": "Azután meghalsz azon a hegyen, amelyre fölmégy, és elődeid mellé kerülsz, ahogyan a testvéred, Áron is meghalt a Hór-hegyen, és elődei mellé került.",
  "51": "Mert Izráel fiaival együtt ti is hűtlenek voltatok hozzám a Kádés melletti Meríbá vizénél, a Cin-pusztában, és nem mutattátok fel szentségemet Izráel fiai között.",
  "52": "Megláthatod ugyan közelről azt a földet, de nem mehetsz be arra a földre, amelyet Izráel fiainak adok."
}