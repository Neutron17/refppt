{
  "1": "Ezzel az áldással áldotta meg Izráel fiait Mózes, az Isten embere, mielőtt meghalt.",
  "2": "Ezt mondta:  A Sínairól jött az  Úr,  a Széírről ragyogott rájuk,  a Párán-hegyről tündökölt,  megérkezett szent seregével,  jobbján lángoló tűzzel.",
  "3": "Mennyire szereti népét!  Szentjei kezedben vannak,  lábaidhoz telepednek,  befogadják beszédedet.",
  "4": "Mózes törvényt adott nekünk,  Jákób gyülekezetének, örökségül.",
  "5": "Az  Úr lett Jesúrún királya,  mikor összegyűltek a nép vezetői,  együvé Izráel törzsei.",
  "6": "Éljen Rúben, ne haljon ki,  ha kevés is a száma!",
  "7": "Júdára ezt mondta:  Hallgasd meg,  Uram, Júda szavát!  Vezesd őt vissza népéhez;  ha kezét harcra emeli,  segítsd ellenségeivel szemben!",
  "8": "Lévire ezt mondta:  Tummímodat és úrímodat  add ennek a hűségesnek!  Mert próbára tetted Masszában,  harcba hívtad Meríbá vizeinél.",
  "9": "Aki azt mondta apjára, anyjára,  hogy sosem látta őket,  nem akart tudni testvéreiről,  nem volt tekintettel saját fiaira.  Parancsodat megtartották,  szövetséged megőrizték.",
  "10": "Tanítják törvényeidre Jákóbot  és útmutatásodra Izráelt.  Tömjént tesznek eléd,  áldozatot oltárodra.",
  "11": "Áldd meg,  Uram, amije van,  gyönyörködj keze munkáiban!  Törd le támadói derekát,  és azokét, akik gyűlölik őt,  hogy ne kelhessenek fel többé ellene!",
  "12": "Benjáminra ezt mondta:  Az  Úr kedvence ő,  biztonságban lakik nála.  Oltalmazza őt mindenkor;  a hegyek, melyek között lakik,  Istennek vállai.",
  "13": "Józsefre ezt mondta:  Megáldotta földjét az  Úr  az égből hulló harmat ajándékával  és a lenti vizekkel:",
  "14": "nap érlelte ajándékkal,  hold sarjasztotta ajándékkal,",
  "15": "az ősi hegyek javaival,  az örök halmok ajándékával,",
  "16": "a föld bőséges ajándékával,  a csipkebokorban lakónak kegyével.  Szálljon ez József fejére,  a testvérek közt megszenteltnek fejére!",
  "17": "Gyönyörű, mint egy elsőszülött bika,  szarvai olyanok, akár a bivalyé;  szétdobálja velük a népeket,  el egészen a föld pereméig.  Ilyenek Efraim tízezrei  és Manassé ezrei.",
  "18": "Zebulonra ezt mondta:  Örvendezz, Zebulon, ha útra kelsz,  és te, Issakár, ha sátradban vagy!",
  "19": "Népeket hívnak hegyükre,  ott igaz áldozatot mutatnak be,  mert a tenger bőségét élvezik,  a tengerpart rejtett kincseit.",
  "20": "Gádra ezt mondta:  Áldott, aki tág teret adott Gádnak!  Elfekszik, mint az oroszlán,  ha széttépett kart és fejet.",
  "21": "Kiszemelte a legjavát,  ott megkapta törvényes részét,  mikor összejöttek a nép vezetői.  Az  Úr igazsága szerint járt el,  törvényei szerint, Izráellel együtt.",
  "22": "Dánra ezt mondta:  Dán fiatal oroszlán,  mely Básánból tör elő.",
  "23": "Naftálira ezt mondta:  Naftáli kegyelmet nyer bőven,  az  Úr áldásával teljes.  Nyugat és dél az ő birtoka.",
  "24": "Ásérra ezt mondta:  Áldott a fiak közt Ásér,  testvéreinek kedvence,  olajban füröszti lábát.",
  "25": "Vasból és rézből legyenek záraid,  életed végéig tartson ki erőd!",
  "26": "Nincs Jesúrún Istenéhez fogható!  Az égen át száguld segítségedre,  a fellegeken fenségesen.",
  "27": "Az örök Isten a te menedéked,  örökkévaló karjai tartanak.  Kiűzte ellenségedet,  és ezt mondta: pusztítsd!",
  "28": "Biztonságban lakhat Izráel,  Jákób forrása egymagában,  gabonának, mustnak földjén,  ahol az ég harmatot hint.",
  "29": "Boldog lehetsz, Izráel!  Van-e, aki hozzád fogható:  olyan nép, amelynek védelme az  Úr?!  Ő a te segítő pajzsod  és dicsőséges kardod.  Hízelegnek majd neked ellenségeid,  te pedig azok magaslatain lépdelsz."
}