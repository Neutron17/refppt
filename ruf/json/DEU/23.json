{
  "1": "Ne vegye el senki apja feleségét, és ne emelje fel apja takaróját!",
  "2": "Nem tartozhat az  Úr gyülekezetéhez a zúzott heréjű vagy a kasztrált.",
  "3": "Nem tartozhat az  Úr gyülekezetéhez a félvér: még a tizedik nemzedéke sem tartozhat az  Úr gyülekezetéhez.",
  "4": "Nem tartozhat az  Úr gyülekezetéhez ammóni vagy móábi ember: még a tizedik nemzedékük sem tartozhat soha az  Úr gyülekezetéhez.",
  "5": "Mert nem jöttek elétek kenyérrel és vízzel az úton, amikor kijöttetek Egyiptomból, és mert felbérelték ellened Bálámot, Beór fiát, az arám-naharajimi Petórból, hogy átkozzon meg téged.",
  "6": "De Istened, az  Úr nem akarta Bálámot meghallgatni; sőt Istened, az  Úr áldásra fordította számodra az átkot, mert szeret téged Istened, az  Úr.",
  "7": "Ne törődj békességükkel és javukkal soha, egész életedben!",
  "8": "Ne utáld az edómiakat, mert testvéreid ők! Ne utáld az egyiptomiakat, mert jövevény voltál országukban!",
  "9": "Ezeknek a harmadik nemzedékben született gyermekei az  Úr gyülekezetéhez tartozhatnak.",
  "10": "Ha táborba szállsz ellenségeid ellen, őrizkedj minden rossz dologtól!",
  "11": "Ha valaki egy éjszakai eset miatt nem tiszta, az menjen ki a táboron kívülre! Ne menjen vissza a táborba addig,",
  "12": "amíg estefelé meg nem mosakodott: napnyugtakor azután bemehet a táborba.",
  "13": "Legyen a táboron kívül egy hely, ahová félremégy.",
  "14": "Legyen a fölszerelésed között egy ásó, hogy amikor a szükségedet elvégzed, áshass egy gödröt, majd betakarhasd vele a székletedet.",
  "15": "Mert Istened, az  Úr veled jár a táborban, hogy segítségedre legyen, és kezedbe adja ellenségeidet; legyen azért a táborod szent, ne lásson ő nálad semmi szemérmetlenséget, különben elfordul tőled.",
  "16": "Ne szolgáltasd vissza gazdájának a rabszolgát, ha hozzád menekül a gazdájától!",
  "17": "Hadd lakjék közötted azon a helyen, amelyet választ magának városaid közül, ahol jó neki. Ne nyomorgasd őt!",
  "18": "Ne legyen szent helyeden parázna nő Izráel leányai közül, se parázna férfi Izráel fiai közül!",
  "19": "Ne vidd a parázna nő bérét, se a parázna férfi keresetét Istenednek, az  Úrnak a házába semmiféle fogadalom címén, mert mindkettő utálatos Istened, az  Úr előtt.",
  "20": "Ne szedj kamatot testvéredtől se pénz, se élelem, se egyéb dolog után, amit kamatra szoktak adni!",
  "21": "Az idegentől szedhetsz kamatot, de testvéredtől ne szedjél kamatot! Akkor majd megáld téged Istened, az  Úr minden vállalkozásodban azon a földön, ahová most bemégy, hogy birtokba vedd.",
  "22": "Ha fogadalmat teszel Istenednek, az  Úrnak, ne halogasd annak a teljesítését, mert úgyis számon kéri tőled Istened, az  Úr, és vétek fog terhelni.",
  "23": "Ha nem teszel fogadalmat, azzal nem vétkezel.",
  "24": "Tartsd meg és teljesítsd, amit kimondtál, amikor önkéntes áldozatot fogadtál Istenednek, az  Úrnak úgy, ahogyan azt megígérted!",
  "25": "Ha bemégy felebarátod szőlőjébe, ehetsz szőlőt jóllakásig, ha megkívánod, de edényedbe ne szedjél belőle!",
  "26": "Ha bemégy felebarátod gabonájába, szakíthatsz a kezeddel kalászokat, de sarlóval ne vágj a felebarátod gabonájából!"
}