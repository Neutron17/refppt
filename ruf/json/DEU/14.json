{
  "1": "Ti az  Úrnak, a ti Isteneteknek a gyermekei vagytok. Ne vagdossátok hát össze magatokat halottért, a homlokotok fölött se nyírjátok kopaszra a fejeteket!",
  "2": "Hiszen te Istenednek, az  Úrnak szent népe vagy. Téged választott ki az  Úr valamennyi nép közül, amely a földön él, hogy az ő tulajdon népe légy.",
  "3": "Ne egyetek meg semmit, ami utálatos!",
  "4": "Ezek azok az állatok, amelyeket megehettek: a marhát, a juhot és a kecskét,",
  "5": "a szarvast, a gazellát és az őzet, a zergét, az antilopot, a bölényt és a vadkecskét,",
  "6": "és megehettek minden kérődző állatot, amely hasított körmű, mégpedig egészen kettéhasadt a két körme.",
  "7": "De nem ehetitek meg a kérődzők és a hasított körműek közül ezeket: a tevét, a nyulat és a hörcsögöt, mert kérődzők ugyan, de nem hasított körműek, ezért tisztátalanok a számotokra.",
  "8": "A disznó is legyen tisztátalan a számotokra, mert hasított körmű ugyan, de nem kérődzik. Ne egyetek a húsukból, sőt még a tetemüket se érintsétek!",
  "9": "Mindabból, ami a vízben él, ezeket ehetitek meg: megehetitek mindazt, aminek uszonya és pikkelye van.",
  "10": "De nem ehettek meg semmi olyat, amelynek nincs uszonya és pikkelye; ezek számotokra tisztátalanok!",
  "11": "Minden tiszta madarat megehettek.",
  "12": "De nem ehetitek meg ezeket: a sast, a keselyűt és a halászsast,",
  "13": "a sólymot, a héját és a kányaféléket,",
  "14": "mindenfajta hollót;",
  "15": "a struccot, a baglyot, a sirályt és a karvalyféléket;",
  "16": "a kuvikot, a fülesbaglyot és a bölömbikát;",
  "17": "a pelikánt, a dögkeselyűt és a vöcsköt;",
  "18": "a gólya- és szarkaféléket, a búbos bankát és a denevért.",
  "19": "A kisebb szárnyas állatok is legyenek a számotokra mind tisztátalanok: ne egyétek meg azokat!",
  "20": "A tiszta szárnyasokat mind megehetitek.",
  "21": "Nem szabad megennetek semmiféle döglött állatot. A lakóhelyeden élő jövevénynek odaadhatod, ő megeheti, vagy add el idegennek, hiszen te Istenednek, az  Úrnak szent népe vagy! Ne főzz gödölyét anyjának tejében!",
  "22": "Add meg a tizedet vetésed minden terméséből, ami a mezőn évről évre terem!",
  "23": "Az  Úrnak, a te Istenednek színe előtt edd meg, azon a helyen, amelyet kiválaszt, hogy ott lakjék a neve. Ezt tedd gabonádnak, mustodnak és olajodnak a tizedével, marhádnak és juhodnak az elsőszülöttjével. Így tanuld meg félni Istenedet, az  Urat mindenkor!",
  "24": "De ha túlságosan hosszú odáig az út, és nem tudod odavinni, mert messze van tőled az a hely, amelyet kiválaszt Istened, az  Úr, hogy oda helyezze nevét, pedig megáldott Istened, az  Úr,",
  "25": "akkor add el pénzért, a kapott pénzt tedd erszénybe, és úgy menj el arra a helyre, amelyet kiválaszt Istened, az  Úr.",
  "26": "Vásárolj a pénzen bármit, amit kívánsz: marhát vagy juhot, bort vagy egyéb részegítő italt, bármit, amit csak megkívánsz, és egyél ott Istenednek, az  Úrnak színe előtt, és örvendezz házad népével együtt!",
  "27": "A lakóhelyeden élő lévitáról se feledkezz meg, mert neki nincs birtokrésze és öröksége, mint neked.",
  "28": "Minden harmadik esztendő végén vedd ki annak az évnek a terméséből az egész tizedet, és raktározd el lakóhelyeden,",
  "29": "hogy ha majd eljön a lévita, akinek nincs birtokrésze és öröksége, mint neked, meg a jövevény, az árva és az özvegy, akik lakóhelyeden élnek, ők is ehessenek, és jóllakhassanak. Így megáldja Istened, az  Úr kezed minden munkáját, amit csak végzel."
}