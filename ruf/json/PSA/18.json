{
  "1": "A karmesternek: Dávidé, az  Úr szolgájáé, aki akkor mondta el ennek az éneknek a szavait az  Úrnak, amikor valamennyi ellensége hatalmából és Saul kezéből kimentette őt az  Úr.",
  "2": "Ezt mondta: Szeretlek,  Uram, erősségem!",
  "3": "Az  Úr az én kőszálam, váram és megmentőm, Istenem, kősziklám, nála keresek oltalmat, pajzsom, hatalmas szabadítóm, fellegváram!",
  "4": "Az  Úrhoz kiáltok, aki dicséretre méltó, és megszabadulok ellenségeimtől.",
  "5": "Körülvettek a halál kötelei, pusztító áradat rettent engem.",
  "6": "A sír kötelei fonódtak rám, a halál csapdái meredtek rám.",
  "7": "Nyomorúságomban az  Úrhoz kiáltottam, segítségért kiáltottam Istenemhez. Meghallotta hangomat templomában, kiáltásom a fülébe jutott.",
  "8": "Megrendült és rengett a föld, a hegyek alapjai megremegtek, megrendültek, mert haragra gyúlt.",
  "9": "Füst jött ki orrából, szájából emésztő tűz, parázs izzott benne.",
  "10": "Lehajlította az eget, és leszállt, homály volt lába alatt.",
  "11": "Kerúbon ülve repült, szelek szárnyán suhant.",
  "12": "A sötétséget tette rejtekévé maga körül, mint egy sátrat, a sötét vizeket, a gomolygó fellegeket.",
  "13": "Az előtte levő fényözönből előtörtek fellegei jégesővel és tüzes parázzsal.",
  "14": "Dörgött az  Úr az égben, mennydörgött a Felséges jégesővel és tüzes parázzsal.",
  "15": "Kilőtte nyilait, és szétszórta, tömérdek villámot röpített ki.",
  "16": "Láthatóvá váltak a vizek medrei, és feltárultak a világ alapjai dorgálásodtól,  Uram, haragod szelének fúvásától.",
  "17": "Lenyúlt a magasból, és fölvett, a nagy vizekből kihúzott engem.",
  "18": "Megmentett engem ellenségem hatalmától, gyűlölőimtől, bár erősebbek nálam.",
  "19": "Rám törhetnek a veszedelem napján, de az  Úr az én támaszom.",
  "20": "Tágas térre vitt ki engem, megmentett, mert gyönyörködik bennem.",
  "21": "Igazságom szerint bánt velem az  Úr, kezem tisztasága szerint jutalmazott engem.",
  "22": "Hiszen vigyáztam az  Úr útjára, és Istenemet nem hagytam el hűtlenül.",
  "23": "Minden törvényére ügyeltem, rendelkezéseitől nem tértem el.",
  "24": "Feddhetetlen voltam előtte, és őrizkedtem a bűntől.",
  "25": "Igazságom szerint jutalmazott meg az  Úr, kezem tisztasága szerint, amit jól lát.",
  "26": "A hűségeshez hűséges vagy, a feddhetetlen emberhez feddhetetlen.",
  "27": "A tisztához tiszta vagy, de a hamisnak ellenállsz.",
  "28": "Az elesett népet megsegíted, de a kevély tekintetűeket megalázod.",
  "29": "Mert te gyújtasz nekem mécsest,  Uram; az én Istenem fénysugarat küld nekem a sötétbe.",
  "30": "Veled a rablóknak is nekirontok; ha Isten segít, a kőfalon is átugrom.",
  "31": "Isten útja tökéletes, az  Úr beszéde színigaz. Pajzsa mindazoknak, akik hozzá menekülnek.",
  "32": "Van-e Isten az  Úron kívül? Van-e kőszikla Istenünkön kívül?",
  "33": "Isten ruház föl engem erővel, ő teszi tökéletessé utamat.",
  "34": "Lábamat a szarvaséhoz hasonlóvá teszi, magaslatokra állít engem.",
  "35": "Ő tanítja kezemet a harcra, karjaim ércíjat feszítenek.",
  "36": "Oltalmazó pajzsodat átadtad nekem, jobbod támogat engem, sokszor lehajoltál hozzám.",
  "37": "Biztossá teszed lépteimet, és nem inognak bokáim.",
  "38": "Üldözöm és utolérem ellenségeimet, nem térek vissza, míg nem végzek velük.",
  "39": "Szétzúzom őket, nem tudnak fölkelni, lábam elé hullanak.",
  "40": "Fölruháztál erővel a harcra, térdre kényszerítetted támadóimat.",
  "41": "Megfutamítottad ellenségeimet, és gyűlölőimet elpusztíthattam.",
  "42": "Kiáltoznak, de nincs szabadító, az  Úrhoz kiáltanak, de nem válaszol.",
  "43": "Összezúzom őket, mint a szélhordta port, széttaposom, mint az utca sarát.",
  "44": "Megmentesz engem a lázadó néptől, népek fejévé teszel engem. Olyan nép szolgál nekem, amelyhez nem volt közöm.",
  "45": "Engedelmesen hallgatnak rám, idegenek hízelegnek nekem,",
  "46": "mert elepedtek az idegenek, és reszketve bújnak elő rejtekükből.",
  "47": "Él az  Úr, áldott az én kősziklám, magasztaltassék szabadító Istenem!",
  "48": "Bosszút áll értem az Isten, és népeket rendel alám.",
  "49": "Megmentesz ellenségeimtől, sőt támadóim fölé emelsz, és megszabadítasz az erőszakoskodóktól.",
  "50": "Ezért magasztallak,  Uram, a népek között, zsoltárt éneklek nevednek,",
  "51": "mert nagy győzelmet adtál királyodnak, hűséges maradtál fölkentedhez, Dávidhoz és utódaihoz örökké."
}