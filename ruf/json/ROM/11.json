{
  "1": "Azt kérdem tehát: Elvetette Isten az ő népét? Szó sincs róla! Hiszen én is izráelita vagyok, Ábrahám utódai közül, Benjámin törzséből.",
  "2": "Isten nem vetette el az ő népét, amelyet eleve kiválasztott. Vagy nem tudjátok, mit mond az Írás Illésről, amikor Isten előtt vádat emel Izráel ellen:",
  "3": "„Uram, prófétáidat megölték, oltáraidat lerombolták, én maradtam meg egyedül, de nekem is az életemre törnek.”",
  "4": "Viszont mit mond neki az isteni kijelentés? „Meghagytam magamnak hétezer férfit, akik nem hajtottak térdet a Baalnak.”",
  "5": "Így tehát most is van maradék a kegyelmi kiválasztás szerint;",
  "6": "ha pedig kegyelemből van, akkor nem cselekedetekből, különben a kegyelem nem volna kegyelem.",
  "7": "Mi tehát a helyzet? Amire Izráel törekedett, azt nem érte el. A választottak azonban elérték, a többiek pedig megkeményíttettek,",
  "8": "amint meg van írva: „Adott nekik az Isten bódult lelket, olyan szemet, amellyel nem láthatnak, és olyan fület, amellyel nem hallhatnak mindmáig.”",
  "9": "Dávid is ezt mondja:  „Asztaluk legyen számukra csapdává és hálóvá,  megbotlássá és megtorlássá!",
  "10": "Homályosodjék el szemük, hogy ne lássanak,  és hátukat görnyeszd meg örökre!”",
  "11": "Kérdem tehát: Azért botlottak meg, hogy elbukjanak? Szó sincs róla! Viszont az ő bukásuk által jutott el az üdvösség a népekhez, hogy Isten féltékennyé tegye Izráelt.",
  "12": "Ha pedig az ő bukásuk a világ gazdagságává lett, veszteségük pedig a népek gazdagságává, akkor mennyivel inkább az lesz, ha teljes számban megtérnek.",
  "13": "Ezt pedig nektek mondom, a népeknek: amennyiben tehát én a népek apostola vagyok, az válik szolgálatom dicsőségére,",
  "14": "ha valamiképpen féltékennyé tehetem véreimet, és így megmenthetek közülük némelyeket.",
  "15": "Hiszen ha elvettetésük a világ megbékélését szolgálta, mi mást jelentene befogadtatásuk, mint életet a halálból?",
  "16": "Ha pedig a zsenge szent, a tészta is az, és ha a gyökér szent, az ágak is azok.",
  "17": "Ha azonban az ágak közül egyesek kitörettek, te pedig vad olajfa létedre beoltattál közéjük, és az olajfa gyökerének éltető nedvéből részesültél,",
  "18": "ne dicsekedj az ágakkal szemben. Ha mégis dicsekszel: nem te hordozod a gyökeret, hanem a gyökér téged.",
  "19": "Azt mondod erre: „Azért törettek ki ágak, hogy én beoltassam.”",
  "20": "Úgy van: azok hitetlenség miatt törettek ki, te pedig a hit által állsz. Ne légy elbizakodott, hanem félj!",
  "21": "Mert ha Isten a természet szerinti ágakat nem kímélte, téged sem fog kímélni.",
  "22": "Lásd meg tehát Isten jóságát és szigorúságát: az elbukottakkal szigorú, veled pedig jóságos, ha megmaradsz jóságában, mert különben te is kivágatsz.",
  "23": "De az elbukottak is, ha nem maradnak meg a hitetlenségben, beoltatnak majd, mert Istennek van hatalma arra, hogy ismét beoltsa őket.",
  "24": "Hiszen ha te a természeted szerinti vadolajfáról levágattál, és természeted ellenére beoltattál a szelíd olajfába, akkor mennyivel inkább be fognak oltatni a saját olajfájukba azok, akik természetük szerint odatartoznak!",
  "25": "Nem szeretném, testvéreim, ha önmagatokat bölcseknek tartva nem vennétek tudomásul azt a titkot, hogy a megkeményedés Izráelnek csak egy részét érte, amíg a népek teljes számban be nem jutnak,",
  "26": "és így üdvözülni fog az egész Izráel, amint meg van írva:  „Eljön Sionból a Megváltó,  eltávolítja a hitetlenséget Jákób házából,",
  "27": "és én ezt a szövetségemet adom nekik,  amikor eltörlöm bűneiket.”",
  "28": "Az evangélium miatt tehát Isten ellenségei tiértetek, de a kiválasztás miatt kedveltek az ősatyákért,",
  "29": "mert megbánhatatlanok az Isten ajándékai és az ő elhívása.",
  "30": "Mert ahogyan ti egykor engedetlenek voltatok Istennel szemben, most pedig irgalmat nyertetek az ő engedetlenségük révén,",
  "31": "úgy ők is engedetlenek most, hogy a nektek adott irgalom révén végül ők is irgalmat nyerjenek.",
  "32": "Mert Isten mindenkit egybezárt az engedetlenségbe, hogy mindenkin megkönyörüljön.",
  "33": "Ó, Isten gazdagságának, bölcsességének és ismeretének mélysége! Mily megfoghatatlanok az ő ítéletei, és mily kikutathatatlanok az ő útjai!",
  "34": "Mert „ki értette meg az Úr szándékát, vagy ki lett az ő tanácsadója?",
  "35": "Vagy ki előlegezett neki, hogy vissza kellene fizetnie?”",
  "36": "Bizony, őtőle, őáltala és őreá nézve van minden: övé a dicsőség mindörökké. Ámen."
}