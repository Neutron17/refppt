{
  "1": "Ajánlom nektek nőtestvérünket, Fébét, aki a kenkhreai gyülekezet szolgálója:",
  "2": "fogadjátok be őt az Úrban a szentekhez illően, és álljatok mellé minden olyan ügyben, amelyben szüksége van rátok, mert ő is sokaknak lett pártfogója, nekem magamnak is.",
  "3": "Köszöntsétek Priszkát és Akvilát, akik munkatársaim Krisztus Jézusban!",
  "4": "Ők értem saját életüket kockáztatták, és nekik nemcsak én vagyok hálás, hanem a népek valamennyi gyülekezete is.",
  "5": "Köszöntsétek a házukban lévő gyülekezetet is! Köszöntsétek az én szeretett Epainetoszomat, aki Ázsia tartományának zsengéje Krisztusban!",
  "6": "Köszöntsétek Máriát, aki sokat fáradozott értetek!",
  "7": "Köszöntsétek Andronikoszt és Júniát, rokonaimat és fogolytársaimat, akiket nagyra becsülnek az apostolok körében, akik nálam is előbb jutottak hitre Krisztusban!",
  "8": "Köszöntsétek az Úrban szeretett Ampliátuszomat!",
  "9": "Köszöntsétek Urbánuszt, aki munkatársunk Krisztusban, és az én szeretett Sztakhiszomat!",
  "10": "Köszöntsétek Apellészt, Krisztus kipróbált emberét! Köszöntsétek az Arisztobulosz háza népéből valókat!",
  "11": "Köszöntsétek Heródiónt, az én rokonomat! Köszöntsétek a Narcisszusz háza népéből azokat, akik az Úrban hisznek!",
  "12": "Köszöntsétek Trifainát és Trifószát, akik fáradoznak az Úrban! Köszöntsétek a szeretett Persziszt, aki sokat fáradozott az Úrban!",
  "13": "Köszöntsétek az Úrban kiválasztott Rúfuszt és anyját, aki nekem is anyám!",
  "14": "Köszöntsétek Aszinkritoszt, Flegónt, Hermészt, Patrobászt, Hermászt és a velük lévő testvéreket!",
  "15": "Köszöntsétek Filologoszt és Júliát, Néreuszt és nőtestvérét, valamint Olimpászt és a velük lévő szenteket mind!",
  "16": "Köszöntsétek egymást szent csókkal! Köszönt titeket Krisztus minden gyülekezete.",
  "17": "Kérlek titeket, testvéreim, tartsátok szemmel azokat, akik szakadásokat és botránkozásokat okoznak azzal a tanítással szemben, amit tanultatok. Térjetek ki előlük!",
  "18": "Mert az ilyenek nem a mi Urunknak, Krisztusnak szolgálnak, hanem a saját hasuknak, és szép szóval, ékesszólással megcsalják a jóhiszeműek szívét.",
  "19": "Hiszen a ti engedelmességetek híre eljutott mindenkihez, nektek tehát örülök. De szeretném, ha bölcsek lennétek a jóra, és képtelenek a rosszra.",
  "20": "A békesség Istene pedig összezúzza a Sátánt lábatok alatt hamarosan. A mi Urunk Jézus Krisztus kegyelme legyen veletek!",
  "21": "Köszönt titeket munkatársam, Timóteus, valamint rokonaim: Lúciusz, Jászón és Szószipatrosz.",
  "22": "Köszöntelek titeket az Úrban én, Terciusz, aki leírtam ezt a levelet.",
  "23": "Köszönt titeket Gájusz, aki vendéglátóm nekem és az egész gyülekezetnek. Köszönt titeket Erasztosz, a város számvevője és Kvártusz testvérünk.",
  "24": "A mi Urunk Jézus Krisztus kegyelme legyen mindnyájatokkal!",
  "25": "Akinek pedig van hatalma arra, hogy megerősítsen titeket az én evangéliumom és a Jézus Krisztusról szóló üzenet szerint – ama titok kinyilatkoztatása folytán, amely örök időkön át kimondatlan maradt,",
  "26": "de most nyilvánvalóvá lett, és az örök Isten rendelkezése szerint a próféták írásai által tudtul adatott minden népnek, hogy eljussanak a hit engedelmességére –,",
  "27": "az egyedül bölcs Istennek legyen dicsőség Jézus Krisztus által örökkön-örökké. Ámen."
}