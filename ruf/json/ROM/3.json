{
  "1": "Mi tehát a zsidó előnye? Vagy mi a körülmetélés haszna?",
  "2": "Minden szempontból sok! Elsősorban az, hogy Isten rájuk bízta igéit.",
  "3": "De mi van akkor, ha némelyek hűtlenné váltak? Vajon az ő hűtlenségük hűtlenné tenné Istent?",
  "4": "Szó sincs róla! Sőt azt kell mondanunk: Isten igaz, viszont „minden ember hazug”, amint meg van írva: „Igaz légy beszédeidben, és győzedelmes, amikor vádolnak téged.”",
  "5": "Ha pedig a mi gonoszságunk teszi nyilvánvalóvá Isten igazságát, mit mondjunk? Emberi módon szólok: igazságtalan az Isten, hogy kiönti ránk haragját?",
  "6": "Szó sincs róla! Hiszen akkor hogyan ítélné meg Isten a világot?",
  "7": "Mert ha Isten igazsága az én hazugságom által lett naggyá az ő dicsőségére, akkor miért kell még nekem bűnösként megítéltetnem?",
  "8": "Vagy talán igaz az, amivel rágalmaznak minket, és amit állítanak némelyek, hogy tudniillik ezt mondjuk: Tegyünk rosszat, hogy jó következzék belőle? Az ilyeneket méltán sújtja az ítélet!",
  "9": "Hogyan van tehát? Különbek vagyunk? Egyáltalán nem! Hiszen előbb már bebizonyítottuk, hogy zsidók is, görögök is mind bűn alatt vannak,",
  "10": "amint meg van írva:  „Nincsen igaz ember egy sem,",
  "11": "nincsen, aki értse, nincsen, aki keresse Istent.",
  "12": "Mind elhajlottak, valamennyien megromlottak,  és nincsen, aki jót tegyen, nincs egyetlen egy sem.",
  "13": "Nyitott sír a torkuk,  nyelvükkel ámítanak,  kígyóméreg az ajkukon;",
  "14": "szájuk átokkal és keserűséggel van tele.",
  "15": "Lábuk gyors a vérontásra,",
  "16": "romlás és nyomorúság jár a nyomukban,",
  "17": "és a békesség útját nem ismerik:",
  "18": "Isten félelmével nem törődnek.”",
  "19": "Tudjuk pedig, hogy amit a törvény mond, azt a törvény hatálya alatt élőknek mondja, hogy elnémuljon minden száj, és az egész világ vétkessé legyen Isten előtt.",
  "20": "Mert a törvény cselekedeteiből senki sem fog megigazulni őelőtte. Hiszen a törvényből csak a bűn felismerése adódik.",
  "21": "Most pedig törvény nélkül jelent meg Isten igazsága, amelyről bizonyságot is tesznek a törvény és a próféták,",
  "22": "mégpedig Isten igazsága a Jézus Krisztusban való hit által minden hívőnek. Mert nincs különbség,",
  "23": "mivel mindenki vétkezett, és nélkülözi Isten dicsőségét,",
  "24": "Isten ingyen igazít meg az ő kegyelméből a Krisztus Jézusban lett váltság által.",
  "25": "Őt rendelte Isten engesztelő áldozatul az ő vére által azoknak, akik hisznek. Ebben mutatta meg igazságát. A korábban elkövetett bűnöket ugyanis elengedte",
  "26": "türelmében, hogy e mostani időben megmutassa igazságát: mert ő igaz, és igazzá teszi azt is, aki Jézusban hisz.",
  "27": "Hogyan lehetséges akkor a dicsekvés? Lehetetlenné vált. Milyen törvény által? A cselekedeteké által? Nem, hanem a hit törvénye által.",
  "28": "Hiszen azt tartjuk, hogy hit által igazul meg az ember, a törvény cselekvésétől függetlenül.",
  "29": "Vagy Isten kizárólag a zsidóké? Nem a népeké is? Bizony, a népeké is,",
  "30": "mert egy az Isten, aki megigazítja a körülmetéltet hitből, a körülmetéletlent pedig hit által.",
  "31": "Érvénytelenné tesszük tehát a törvényt a hit által? Semmiképpen! Sőt inkább érvényt szerzünk a törvénynek."
}