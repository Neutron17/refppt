{
  "1": "A Gileádban lakó tisbei Illés ezt mondta Ahábnak: Az élő  Úrra, Izráel Istenére mondom, akinek a szolgálatában állok, hogy ezekben az esztendőkben nem lesz sem harmat, sem eső, amíg én azt nem mondom.",
  "2": "Ezután így szólt hozzá az  Úr igéje:",
  "3": "Eredj el innen, menj kelet felé, és rejtőzz el a Kerít-patak mellett, a Jordántól keletre!",
  "4": "A patakból majd ihatsz, a hollóknak pedig megparancsoltam, hogy gondoskodjanak ott rólad.",
  "5": "Elment tehát, és az  Úr igéje szerint járt el. Odaérve letelepedett a Kerít-patak mellett, a Jordántól keletre.",
  "6": "A hollók hordtak neki kenyeret és húst reggel, kenyeret és húst este, a patakból pedig ihatott.",
  "7": "Egy idő múlva azonban kiszáradt a patak, mert nem volt eső az országban.",
  "8": "Ekkor így szólt hozzá az  Úr igéje:",
  "9": "Kelj föl, és menj el a Szidónhoz tartozó Sareptába, és maradj ott! Én megparancsoltam ott egy özvegyasszonynak, hogy gondoskodjék rólad.",
  "10": "Fölkelt tehát, és elment Sareptába. Amikor a város bejáratához érkezett, éppen ott volt egy özvegyasszony, aki fát szedegetett. Odakiáltott neki, és ezt mondta: Hozz nekem egy kis vizet valamilyen edényben, hadd igyam!",
  "11": "Amikor az elment, hogy vizet hozzon, utánakiáltott, és ezt mondta: Hozz nekem egy falat kenyeret is magaddal!",
  "12": "De az asszony így felelt: A te Istenedre, az élő  Úrra mondom, hogy nincs miből. Csak egy marék liszt van a fazekamban, és egy kevés olaj a korsómban. Éppen most szedegetek pár darab fát, hogy hazamenve kisüssem azt magamnak és a fiamnak. Azt most megesszük, azután meghalunk.",
  "13": "Illés azonban ezt mondta neki: Ne félj, csak menj, és tégy úgy, ahogyan mondtad; de előbb készíts belőle egy kis lepényt, és hozd ki nekem! Magadnak és a fiadnak csak azután készíts!",
  "14": "Mert így szól az  Úr, Izráel Istene: A lisztesfazék nem ürül ki, és az olajoskorsó nem fogy ki addig, amíg az  Úr esőt nem bocsát a földre.",
  "15": "Az asszony elment, és Illés szavai szerint járt el. És evett ő is meg az asszony és a háza népe is mindennap.",
  "16": "A lisztesfazék nem ürült ki, az olajoskorsó sem fogyott ki az  Úr ígérete szerint, ahogy igéjében, Illés által, megmondta az  Úr.",
  "17": "Történt ezek után, hogy megbetegedett az asszonynak, a ház úrnőjének a fia, és betegsége olyan súlyossá vált, hogy már nem is lélegzett.",
  "18": "Az asszony így szólt Illéshez: Mi bajod van velem, Isten embere? Azért jöttél hozzám, hogy emlékeztess bűnömre, és megöld a fiamat?",
  "19": "Ő ezt mondta neki: Add ide a fiadat! És kivette az öléből, felvitte a felső szobába, ahol lakott, és az ágyra fektette.",
  "20": "Majd az  Úrhoz kiáltott, és ezt mondta: Istenem,  Uram! Még bajt is hozol erre az özvegyre, akinek én a vendége vagyok, és megölöd a fiát?!",
  "21": "Azután háromszor ráborult a gyermekre, és így kiáltott az  Úrhoz: Istenem,  Uram! Térjen vissza a lélek ebbe a gyermekbe!",
  "22": "Az  Úr meghallgatta Illés szavát, a lélek pedig visszatért a gyermekbe, és az föléledt.",
  "23": "Illés ekkor fogta a gyermeket, levitte a felső szobából a házba, odaadta az anyjának, és ezt mondta Illés: Nézd, él a fiad!",
  "24": "Az asszony így felelt Illésnek: Most már tudom, hogy te Isten embere vagy, és hogy igaz a te szádban az  Úr igéje!"
}