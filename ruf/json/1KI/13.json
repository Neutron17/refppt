{
  "1": "Ám miközben Jeroboám ott állt az oltárnál és tömjénezett, Isten egy embere Júdából Bételbe érkezett az  Úr parancsára,",
  "2": "és ezt hirdette az  Úr parancsára az oltárnál: Oltár! Oltár! Így szól az  Úr: Egy fiú születik majd Dávid családjából, akinek Jósiás lesz a neve, ő majd föláldozza rajtad az áldozóhalmok papjait, akik most rajtad tömjéneznek, és emberi csontokat fognak elégetni rajtad!",
  "3": "Még csodát is tett azon a napon. Megmondta ugyanis: Ez a csoda lesz a bizonyíték arra, hogy az  Úr szólott: Íme, ez az oltár majd meghasad, és szétszóródik a hamu, ami rajta van.",
  "4": "Amikor a király meghallotta Isten emberének a beszédét, amelyet a bételi oltárról hirdetett, kinyújtotta a kezét Jeroboám az oltár mellől, és ezt mondta: Fogjátok el! De megbénult a keze, amelyet kinyújtott felé, és nem tudta visszahúzni.",
  "5": "Az oltár pedig meghasadt, és szétszóródott a hamu az oltárról. Ez volt az a csoda, amelyet Isten embere tett az  Úr parancsára.",
  "6": "Ekkor megszólalt a király, és ezt mondta Isten emberének: Engeszteld ki Istenedet, az  Urat, és imádkozz értem, hogy visszahúzhassam a kezem! Isten embere pedig kiengesztelte az  Urat, úgyhogy a király vissza tudta húzni a kezét, és az olyan lett, mint azelőtt.",
  "7": "Azután a király így szólt Isten emberéhez: Gyere haza velem, egyél valamit, én pedig adok neked valamit ajándékba!",
  "8": "De Isten embere ezt mondta a királynak: Ha a palotád felét nekem adnád, akkor sem megyek el veled; én ezen a helyen nem eszem és nem iszom semmit.",
  "9": "Mert ezt parancsolta nekem igéje által az  Úr: Ne egyél és ne igyál semmit, és ne azon az úton térj vissza, amelyen mentél!",
  "10": "Ezért más úton távozott; nem azon az úton tért vissza, amelyen Bételbe érkezett.",
  "11": "Lakott azonban Bételben egy öreg próféta, akihez elmentek a fiai, és elmondtak neki mindent, amit Isten embere tett aznap Bételben, és amit a királynak mondott. Elbeszélték ezeket apjuknak,",
  "12": "apjuk pedig megkérdezte tőlük: Melyik úton ment el? A fiai megmutatták neki, hogy melyik úton ment el Isten embere, aki Júdából érkezett.",
  "13": "Akkor ezt mondta a fiainak: Nyergeljétek föl a szamaramat! Azok fölnyergelték a szamarát, ő pedig elnyargalt rajta.",
  "14": "Elment az Isten embere után, és rátalált, amint egy cserfa alatt ült. Azt kérdezte tőle: Te vagy-e az Isten embere, aki Júdából érkezett? Ő így felelt: Én vagyok.",
  "15": "Akkor ezt mondta neki: Gyere haza velem, és egyél valamit!",
  "16": "De az így felelt: Nem térhetek vissza veled, és nem mehetek be hozzád. Ezen a helyen nem eszem és nem iszom semmit sem.",
  "17": "Mert ezt a parancsot kaptam az  Úr igéje által: Ne egyél és ne igyál ott semmit, és ne azon az úton térj vissza, amelyen odamégy!",
  "18": "De a másik ezt mondta neki: Én is olyan próféta vagyok, mint te, és egy angyal így szólt hozzám az  Úr parancsára: Hozd vissza őt magaddal a házadhoz, hogy egyen és igyon! Így hazudott neki.",
  "19": "Az pedig visszatért vele, majd evett és ivott annak a házában.",
  "20": "Még az asztalnál ültek, amikor az  Úr igéje szólt ahhoz a prófétához, aki visszahozta őt,",
  "21": "és így kiáltott Isten emberének, aki Júdából érkezett: Így szól az  Úr: Mivel ellene szegültél az  Úr szavának, és nem tartottad meg azt a parancsot, amelyet Istened, az  Úr adott neked,",
  "22": "hanem visszatértél, és ettél meg ittál azon a helyen, amelyről megparancsolta neked, hogy ott ne egyél és ne igyál, ezért holttested nem kerül őseid sírjába!",
  "23": "Miután evett és ivott, fölnyergelték neki annak a prófétának a szamarát, aki visszahozta őt,",
  "24": "és elment. De az úton egy oroszlán talált rá, és megölte. Holtteste ott hevert az úton, mellette állt a szamár, de az oroszlán is a holtteste mellett állt.",
  "25": "Akik arra jártak, meglátták az úton heverő holttestet meg az oroszlánt, amint a holttest mellett áll. Bementek a városba, ahol az öreg próféta lakott, és elbeszélték ezt.",
  "26": "Amikor meghallotta ezt az öreg próféta, aki visszahozta őt az útról, így szólt: Az Isten embere ez. Ellene szegült az  Úr szavának, ezért az  Úr egy oroszlán prédájává tette; az rátört és megölte. Így teljesedett be az  Úr igéje, amelyet megmondott neki.",
  "27": "Azután így szólt fiaihoz: Nyergeljétek föl a szamaramat! Föl is nyergelték,",
  "28": "ő pedig elment, és megtalálta az úton heverő holttestet meg a szamarat és az oroszlánt, amint ott álltak a holttest mellett. Az oroszlán nem ette meg a holttestet, és a szamarat sem tépte szét.",
  "29": "A próféta fölemelte Isten emberének a holttestét, rátette a szamárra, és visszavitte. Bement a városba az öreg próféta, hogy elsirassa és eltemesse.",
  "30": "Holttestét a saját sírjába helyezte, és így siratták el: Jaj, testvérem!",
  "31": "Miután eltemette, ezt mondta fiainak: Ha meghalok, engem is ebbe a sírba temessetek, ahová az Isten emberét temettük. Az ő csontjai mellé helyezzétek az én csontjaimat is!",
  "32": "Mert bizonyosan be fog teljesedni az az ige, amelyet ő hirdetett az  Úr parancsára a bételi oltárról és az áldozóhalmok templomairól Samária városaiban.",
  "33": "De Jeroboám ezek után sem tért meg gonosz útjáról. Továbbra is a nép köréből rendelt papokat az áldozóhalmokra, és beiktatott bárkit, aki pap akart lenni az áldozóhalmokon.",
  "34": "Ez volt Jeroboám házának a vétke; emiatt irtották ki a föld színéről, és emiatt semmisítették meg."
}