{
  "1": "Salamon király egész Izráel királya volt.",
  "2": "Legfőbb tisztviselői ezek voltak: Azarjá, Cádók fia volt a főpap,",
  "3": "Elíhóref és Ahijjá, Sísá fiai a kancellárok, Jósáfát, Ahílúd fia pedig a főtanácsadó.",
  "4": "Benájá, Jójádá fia állt a hadsereg élén, Cádók és Ebjátár pedig papok voltak.",
  "5": "Azarjá, Nátán fia állt a helytartók élén, Zábúd pap, Nátán fia volt a király bizalmasa,",
  "6": "Ahísár volt a háznagy, Adónírám, Abdá fia pedig a kényszermunkák felügyelője.",
  "7": "Salamon egész Izráel fölé tizenkét helytartót helyezett: ők látták el a királyt és udvarát. Mindegyiknek az esztendő egy hónapjában kellett az ellátásról gondoskodnia.",
  "8": "Név szerint ezek voltak: Húr fia Efraim hegyvidékén,",
  "9": "Deker fia Mákacban, Saalbímban, Bét-Semesben, Élónban és Bét-Hánánban,",
  "10": "Heszed fia Arubbótban, hozzá tartozott Szókó és Héfer egész vidéke.",
  "11": "Abínádáb fiáé volt Dór egész dombvidéke. Az ő felesége lett Salamon leánya, Táfat.",
  "12": "Baanához, Ahílúd fiához tartozott Taanak, Megiddó és egész Bét-Seán, amely Cáretán mellett van Jezréel alatt, és Bét-Seántól egész Ábél-Mehóláig, sőt Jokmoámon túl is.",
  "13": "Geber fia a gileádi Rámótban volt helytartó. Hozzá tartoztak Jáírnak, Manassé fiának sátorfalvai Gileádban, továbbá Argób körzete Básánban: hatvan nagy, várfallal és érczárakkal megerősített város.",
  "14": "Ahínádáb, Iddó fia Mahanajimban,",
  "15": "Ahímaac pedig Naftáliban kormányzott. Ő is Salamon egyik leányát, Boszmatot vette feleségül.",
  "16": "Baaná, Húsaj fia Ásérban és Álótban,",
  "17": "Jósáfát, Párúah fia Issakárban,",
  "18": "Simí, Élá fia Benjáminban kormányzott,",
  "19": "Geber, Úrí fia pedig Gileád földjén, amely Szíhónnak, az emóriak királyának és Ógnak, Básán királyának az országa volt. Azonkívül volt egy országos helytartó is.",
  "20": "Júdának és Izráelnek sok lakója volt, olyan sok, mint a tenger partján a homok: ettek és ittak, boldogok voltak."
}