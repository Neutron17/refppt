{
  "1": "Három esztendeig békében éltek: nem volt háború Arám és Izráel között.",
  "2": "A harmadik esztendőben azonban, amikor Jósáfát, Júda királya elment Izráel királyához,",
  "3": "Izráel királya így szólt udvari embereihez: Jól tudjátok, hogy Rámót-Gileád a mienk, és mi mégis tétlenkedünk, ahelyett hogy visszavennénk Arám királyától!",
  "4": "Jósáfáttól pedig ezt kérdezte: Eljössz-e velem harcolni Rámót-Gileádért? Jósáfát így felelt Izráel királyának: Elmegyek én éppúgy, mint te, az én népem éppúgy, mint a te néped, az én lovaim éppúgy, mint a te lovaid.",
  "5": "De Jósáfát ezt mondta Izráel királyának: Kérdezd meg előbb az  Úr igéjét!",
  "6": "Izráel királya ezért összegyűjtötte a prófétákat, mintegy négyszáz embert, és megkérdezte tőlük: Elmenjek-e harcolni Rámót-Gileádért, vagy letegyek róla? Ők így feleltek: Vonulj föl, mert az Úr a király kezébe adja azt!",
  "7": "Jósáfát azonban ezt kérdezte: Nincs itt az  Úrnak több prófétája, akit megkérdezhetnénk?",
  "8": "Izráel királya így felelt Jósáfátnak: Van még valaki, aki által megkérdezhetnénk az  Urat, de én gyűlölöm őt, mert sohasem prófétál nekem jót, hanem csak rosszat. Míkájehú, Jimlá fia az. Jósáfát erre így szólt: Ne mondjon ilyet a király!",
  "9": "Ekkor Izráel királya odahívta az egyik udvarnokát, és ezt mondta: Siess Míkájehúért, Jimlá fiáért!",
  "10": "Izráel királya és Jósáfát, Júda királya ott ült díszruhába öltözve egy-egy trónon Samária kapujában, a bejárat előtti téren, a próféták pedig mind ott prófétáltak előttük.",
  "11": "Cidkijjá, Kenaaná fia vasszarvakat készített magának, és ezt mondta: Így szól az  Úr: Ezekkel ökleled Arámot, míg csak el nem pusztítod.",
  "12": "A próféták mindnyájan így prófétáltak: Vonulj föl Rámót-Gileád ellen, és sikerrel jársz! Az  Úr a király kezébe adja azt.",
  "13": "A követ pedig, aki elment, hogy elhívja Míkájehút, így szólt hozzá: Nézd, a próféták egyhangúlag jót ígérnek a királynak. Mondd azért te is ugyanazt, amit ők, és ígérj jót!",
  "14": "De Míkájehú így felelt: Az élő  Úrra esküszöm, hogy csak azt fogom mondani, amit az  Úr mond nekem.",
  "15": "Amikor odaért a királyhoz, a király megkérdezte tőle: Míkájehú! Elmenjünk-e harcolni Rámót-Gileádért, vagy letegyünk róla? Ő így felelt neki: Vonulj föl, és járj szerencsével! Az  Úr a király kezébe adja azt.",
  "16": "A király azonban ezt mondta neki: Hányszor eskesselek meg, hogy csak igazat mondj nekem az  Úr nevében?!",
  "17": "Erre az így felelt: Láttam egész Izráelt szétszóródva a hegyeken: mint a juhok, melyeknek nincsen pásztora. Az  Úr pedig ezt mondta: Nincs ezeknek gazdájuk, térjen haza mindenki békével!",
  "18": "Ekkor Izráel királya így szólt Jósáfáthoz: Ugye megmondtam neked, hogy nem prófétál ez nekem jót, csak rosszat!",
  "19": "Míkájehú pedig ezt mondta: Halld meg az  Úr igéjét! Láttam az  Urat trónján ülve, és az egész mennyei sereg ott állt a jobbján és balján.",
  "20": "És ezt mondta az  Úr: Ki fogja rászedni Ahábot, hogy felvonuljon és elessék Rámót-Gileádnál? Erre az egyik ezt mondta, a másik azt mondta.",
  "21": "De előlépett egy lélek, megállt az  Úr előtt, és így szólt: Majd én rászedem őt! Az  Úr ezt kérdezte tőle: Hogyan?",
  "22": "Az így felelt: Elmegyek és hazug lélek leszek minden prófétája szájában. Az  Úr pedig így szólt: Így csakugyan rá tudod szedni. Menj és tégy így!",
  "23": "Íme, így adott az  Úr hazug lelket valamennyi prófétád szájába. Az  Úr kimondta vesztedet.",
  "24": "Ekkor odalépett Cidkijjá, Kenaaná fia, arcul ütötte Míkájehút, és ezt mondta: Talán eltávozott tőlem az  Úr lelke, és csak veled beszél?",
  "25": "Míkájehú így felelt: Majd meglátod azon a napon, amikor rejtekhelyet keresve szobáról szobára mész.",
  "26": "Akkor ezt parancsolta Izráel királya: Fogd Míkájehút, vidd Ámón városparancsnokhoz és Jóáshoz, a király fiához,",
  "27": "és mondd: Ezt parancsolja a király: Vessétek börtönbe, és ételből meg italból csökkentett adagot adjatok neki, amíg vissza nem térek sértetlenül!",
  "28": "Míkájehú így szólt: Ha csakugyan visszatérsz sértetlenül, akkor nem az  Úr beszélt általam! És hozzátette: Halljátok meg mind, ti népek!",
  "29": "Azután fölvonult Izráel királya és Jósáfát, Júda királya Rámót-Gileád ellen.",
  "30": "Izráel királya ezt mondta Jósáfátnak: Én álruhába öltözöm, és úgy megyek a csatába, de te csak öltözz a magad ruhájába! Izráel királya tehát álruhába öltözött, és úgy ment a csatába.",
  "31": "Arám királya pedig ezt parancsolta a harci kocsik parancsnokainak, akik harmincketten voltak: Ne támadjatok se kicsit, se nagyot, csak Izráel királyát!",
  "32": "Amikor a harci kocsik parancsnokai meglátták Jósáfátot, ezt gondolták: Csak ő lehet Izráel királya. Ellene fordultak tehát, hogy megtámadják. Jósáfát azonban kiáltozni kezdett;",
  "33": "ekkor a harci kocsik parancsnokai látták, hogy nem ő Izráel királya, és elfordultak tőle.",
  "34": "Egy ember pedig csak úgy, találomra kilőtt egy nyílvesszőt, és eltalálta Izráel királyát a szíjak és a páncél között. Ekkor megparancsolta a kocsi hajtójának: Fordulj meg, és vigyél ki a táborból, mert megsebesültem!",
  "35": "Mivel azonban az ütközet egyre hevesebbé vált azon a napon, a királynak állva kellett maradnia harci kocsijában az arámokkal szemben. Estére azután meghalt, mert a vére elfolyt sebéből a harci kocsi belsejébe.",
  "36": "Napnyugtakor ez a kiáltás futott végig a táboron: Mindenki a városába, mindenki a hazájába,",
  "37": "mert meghalt a király! Miután megérkeztek Samáriába, eltemették a királyt Samáriában.",
  "38": "A harci kocsit Samária tavában mosták le; vérét kutyák nyalták fel, és parázna nők mosakodtak ott – az  Úr igéje szerint, ahogyan megmondta előre.",
  "39": "Ahábnak egyéb dolgai, mindaz, amit véghezvitt, az elefántcsont palota, amelyet építtetett, és mindazok a városok, amelyeket felépíttetett, le vannak írva az Izráel királyainak történetéről szóló könyvben.",
  "40": "Azután Aháb pihenni tért őseihez; utána a fia, Ahazjá lett a király.",
  "41": "Jósáfát, Ászá fia Ahábnak, Izráel királyának a negyedik évében lett Júda királya.",
  "42": "Harmincöt éves volt Jósáfát, amikor király lett, és huszonöt évig uralkodott Jeruzsálemben. Anyjának a neve Azúbá volt, Silhí leánya.",
  "43": "Mindenben apjának, Ászának az útján járt, nem tért le róla. Azt tette, amit helyesnek lát az  Úr.",
  "44": "Csak az áldozóhalmok nem szűntek meg, a nép továbbra is áldozott és tömjénezett az áldozóhalmokon.",
  "45": "Jósáfát békességben élt Izráel királyával.",
  "46": "Jósáfát egyéb dolgai és hőstettei, amelyeket véghezvitt, és hogy milyen háborúkat viselt, meg vannak írva a Júda királyainak történetéről szóló könyvben.",
  "47": "Kisöpörte az országból a férfiparáznák maradékát, akik még megmaradtak apjának, Ászának az idejéből.",
  "48": "Edómban akkor nem volt király, csak királyi helytartó.",
  "49": "Jósáfát csináltatott Tarsís-hajókat, hogy aranyért menjenek Ófírba, de nem tudtak elmenni, mert a hajók összetörtek Ecjón-Geberben.",
  "50": "Akkor ezt mondta Ahazjá, Aháb fia Jósáfátnak: Hadd menjenek el szolgáim a te szolgáiddal a hajókon! De Jósáfát nem engedte meg.",
  "51": "Azután Jósáfát pihenni tért őseihez, és eltemették ősei mellé, ősatyjának, Dávidnak a városában. Utána a fia, Jórám lett a király.",
  "52": "Ahazjá, Aháb fia Jósáfátnak, Júda királyának a tizenhetedik évében lett Izráel királya Samáriában, és két évig uralkodott Izráelben.",
  "53": "Azt tette, amit rossznak lát az  Úr, mert apjának és anyjának az útján meg Jeroboámnak, Nebát fiának az útján járt, aki vétekbe vitte Izráelt.",
  "54": "Baalt tisztelte és őt imádta, ezzel bosszantva az  Urat, Izráel Istenét, egészen úgy, ahogyan apja tette."
}