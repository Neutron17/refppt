{
  "1": "Rúbennek, Izráel elsőszülöttjének a fiai. Ő volt az elsőszülött, de mivel bemocskolta apja ágyát, elsőszülöttségi joga Izráel fiának, Józsefnek a fiaira szállt. Mégsem vezették át József elsőszülöttségét a származási jegyzékbe,",
  "2": "mert Júda hatalmasabb volt testvéreinél, és a fejedelem is belőle származott, bár az elsőszülöttségi jog Józsefet illette.",
  "3": "Rúbennek, Izráel elsőszülöttjének a fiai voltak: Hanók, Pallú, Hecrón és Karmí.",
  "4": "Jóél utódai: az ő fia volt Semajá, ennek a fia Góg, ennek a fia Simí,",
  "5": "ennek a fia Míká, ennek a fia Reájá, ennek a fia Baal,",
  "6": "ennek a fia Beérá, akit fogságba vitt Tiglat-Pileszer asszír király. Beérá volt a rúbeniek fejedelme.",
  "7": "Ezek voltak a testvérei nemzetségük szerint, akiket származásuk szerint jegyzékbe vettek: Jeíél nemzetségfő és Zekarjá",
  "8": "meg Bela, Ázáz fia, aki Sema fia, aki Jóél fia volt. Lakóhelye Aróérban volt egészen Nebóig és Baal-Meónig,",
  "9": "kelet felé pedig az Eufrátesz folyamig elnyúló puszta széléig terjeszkedett, mert megszaporodott a jószáguk Gileád földjén.",
  "10": "Saul idejében háborút indítottak a hagriak ellen; kiirtották őket, majd a sátraikban laktak Gileád egész keleti vidékén.",
  "11": "Gád fiai velük szemben laktak Básán földjén Szalkáig.",
  "12": "Jóél volt a nemzetségfő, Sáfám a helyettese; Janaj és Sáfát is Básánban lakott.",
  "13": "Testvéreik családonként ezek voltak: Míkáél, Mesullám, Seba, Jóraj, Jakán, Zía és Héber, összesen heten.",
  "14": "Ezek Abíhajil fiai, aki Húrí fia, aki Járóah fia, aki Gileád fia, aki Míkáél fia, aki Jesísaj fia, aki Jahdó fia, aki Búz fia volt.",
  "15": "Ahí, Abdíél fia, Gúní unokája volt a család nemzetségfője.",
  "16": "Ők lakták Gileádot, a Básánt és az ottani falvakat, továbbá a Sárónt összes legelőjével együtt, egyik végétől a másikig.",
  "17": "Mindezeket felvették a származási jegyzékbe Jótámnak, Júda királyának és Jeroboámnak, Izráel királyának az idejében.",
  "18": "Rúben fiai, a gádiak és Manassé törzsének az egyik fele – csupa vitéz, karddal-pajzzsal fölszerelt gyalogos vagy íjász, képzett harcos, negyvennégyezer-hétszázhatvan hadköteles –",
  "19": "háborút indított a hagriak ellen, Jetúr, Náfís és Nódáb ellen.",
  "20": "Segítséget kaptak velük szemben, és hatalmukba kerültek a hagriak és mindazok, akik velük tartottak, mert Istenhez kiáltottak segítségért a harcban, ő pedig meghallgatta kérésüket, mert bíztak benne.",
  "21": "Jószágukat is elhajtották: ötvenezer tevét, kétszázötvenezer juhot, kétezer szamarat, valamint százezer embert.",
  "22": "Sokan estek el halálra sebzetten, mert Istentől volt ez a harc. Az ő helyükön laktak a fogságig.",
  "23": "Manassé törzsének egyik fele azon a földön telepedett le, amely Básántól Baal-Hermónig, Szenírig és a Hermón-hegységig terjed. Ezek igen megsokasodtak.",
  "24": "Családjaik nemzetségfői ezek voltak: Éfer, Jisí, Elíél, Azríél, Jirmejá, Hódavjá és Jahdíél, vitéz férfiak, híres emberek, családjaik nemzetségfői.",
  "25": "De hűtlenné váltak őseik Istenéhez, mert azoknak a népeknek az isteneivel paráználkodtak, amelyeket Isten kipusztított előlük az országból.",
  "26": "Ezért arra indította Izráel Istene Púl asszír királynak és Tiglat-Pileszer asszír királynak a lelkét, hogy fogságba vigye a rúbenieket, a gádiakat és Manassé törzse felét. Elvitte őket Halahba és a Hábór mellé, Hárába és Gózán folyója mellé. Ott vannak még ma is.",
  "27": "Lévi fiai Gérsón, Kehát és Merárí voltak.",
  "28": "Kehát fiai voltak: Amrám, Jichár, Hebrón és Uzzíél.",
  "29": "Amrám gyermekei Áron, Mózes és Mirjám, Áron fiai pedig Nádáb, Abíhú, Eleázár és Ítámár voltak.",
  "30": "Eleázár nemzette Fineást, Fineás nemzette Abísúát,",
  "31": "Abísúa nemzette Bukkít, Bukkí nemzette Uzzít,",
  "32": "Uzzí nemzette Zerahját, Zerahjá nemzette Merájótot,",
  "33": "Merájót nemzette Amarját, Amarjá nemzette Ahítúbot,",
  "34": "Ahítúb nemzette Cádókot, Cádók nemzette Ahímaacot,",
  "35": "Ahímaac nemzette Azarját, Azarjá nemzette Jóhánánt,",
  "36": "Jóhánán nemzette Azarját; ő már abban a templomban végezte a papi szolgálatot, amelyet Salamon épített Jeruzsálemben.",
  "37": "Azarjá nemzette Amarját, Amarjá nemzette Ahítúbot,",
  "38": "Ahítúb nemzette Cádókot, Cádók nemzette Sallúmot,",
  "39": "Sallúm nemzette Hilkijját, Hilkijjá nemzette Azarját,",
  "40": "Azarjá nemzette Szeráját, Szerájá nemzette Jócádákot.",
  "41": "Amikor az  Úr Júdát és Jeruzsálemet Nebukadneccarral fogságba vitette, Jócádák is velük ment."
}