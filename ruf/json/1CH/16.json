{
  "1": "Az Isten ládáját bevitték, és odatették annak a sátornak a közepére, amelyet Dávid vont fel. Akkor égőáldozatokat és békeáldozatokat mutattak be az Isten színe előtt.",
  "2": "Miután Dávid bemutatta az égőáldozatokat és a békeáldozatokat, megáldotta a népet az  Úr nevében.",
  "3": "Majd minden izráeli férfinak és nőnek osztott egy-egy darab kenyeret, préselt datolyát és aszú szőlőt.",
  "4": "Dávid szolgálattevő lévitákat rendelt az  Úr ládája mellé szolgálatra, hogy hirdessék, magasztalják és dicsérjék az  Urat, Izráel Istenét.",
  "5": "Ászáf volt a vezetőjük, a helyettese Zekarjá, továbbá Jeíél, Semírámót, Jehíél, Mattitjá, Elíáb, Benájá és Óbéd-Edóm. Jeíél lanton és citerán, Ászáf pedig cintányéron játszott.",
  "6": "Benájá és Jahazíél papok voltak az állandó harsonások az  Úr szövetségládája előtt.",
  "7": "Azon a napon bízta meg először Dávid Ászáfot és annak rokonságát, hogy magasztalják az  Urat.",
  "8": "Adjatok hálát az  Úrnak, hívjátok segítségül nevét, hirdessétek tetteit a népek közt!",
  "9": "Énekeljetek, zengjetek zsoltárt neki, emlegessétek minden csodáját!",
  "10": "Dicsőítsétek szent nevét, szívből örüljenek, akik keresik az  Urat!",
  "11": "Folyamodjatok az  Úrhoz, az ő hatalmához, keressétek orcáját szüntelen!",
  "12": "Emlékezzetek csodatetteire, amelyeket véghezvitt, csodáira és döntéseire,",
  "13": "ti, Izráel utódai, kik szolgái vagytok, Jákóbnak fiai, kiket kiválasztott!",
  "14": "Ő, az  Úr, a mi Istenünk, az egész földnek szólnak döntései.",
  "15": "Örökké emlékezik szövetségére, ezer nemzedéken át is az adott szavára,",
  "16": "amelyet Ábrahámmal kötött, ahogy Izsáknak megesküdött.",
  "17": "Jákób elé tárta, elrendelte, Izráelnek örök szövetségül:",
  "18": "Neked adom – mondta – Kánaán földjét kiosztott örökségül!",
  "19": "Akkor még alig néhányan voltatok, kevesen éltetek ott mint jövevények.",
  "20": "Nemzettől nemzetig vándoroltak, egyik országból a másik néphez.",
  "21": "De senkinek sem engedte elnyomni őket, sőt királyokat is megintett miattuk:",
  "22": "Ne nyúljatok fölkentjeimhez, prófétáimat se bántsátok!",
  "23": "Énekelj az  Úrnak, te egész föld! Hirdessétek szabadítását nap mint nap!",
  "24": "Beszéljétek el dicsőségét a nemzeteknek, csodáit minden népnek!",
  "25": "Mert nagy az  Úr, méltó, hogy dicsérjék, félelmetesebb minden istennél.",
  "26": "Hiszen a népek istenei csak bálványok, az  Úr pedig az ég alkotója.",
  "27": "Fenség és méltóság jár előtte, erő és öröm van lakóhelyén.",
  "28": "Népek törzsei! Magasztaljátok az  Urat! Magasztaljátok az  Úr dicsőségét és hatalmát!",
  "29": "Magasztaljátok az  Úr dicső nevét, ajándékot hozva jöjjetek színe elé! Boruljatok le az  Úr előtt szent öltözetben!",
  "30": "Reszkess tőle, te egész föld! Szilárdan áll a világ, nem inog.",
  "31": "Örüljön az ég, örvendjen a föld, és mondják el a népeknek, hogy uralkodik az  Úr!",
  "32": "Zúgjon a tenger a benne levőkkel, vigadjon a mező és minden, ami rajta van!",
  "33": "Ujjongnak majd az erdő fái az  Úr előtt, amikor eljön, hogy ítélkezzék a földön.",
  "34": "Adjatok hálát az  Úrnak, mert jó, mert örökké tart szeretete!",
  "35": "Mondjátok: Segíts meg minket, szabadító Istenünk, ments meg és gyűjts össze a népek közül, hogy hálát adhassunk szent nevednek, és dicsőítve magasztalhassunk téged!",
  "36": "Áldott az  Úr, Izráel Istene öröktől fogva mindörökre!És az egész nép így felelt: Ámen! Dicséret az  Úrnak!",
  "37": "Otthagyta azért Dávid az  Úr szövetségládája előtt Ászáfot és rokonságát, hogy állandóan végezzék a szolgálatot a ládánál a mindennapi rend szerint,",
  "38": "továbbá Óbéd-Edómot és hatvannyolc rokonát. Óbéd-Edóm, Jedútún fia és Hószá voltak a kapuőrök.",
  "39": "Cádók főpapot és annak rokonait, a papokat az  Úr hajléka előtt hagyta a gibeóni áldozóhalmon,",
  "40": "hogy égőáldozatot mutassanak be állandóan az  Úrnak az égőáldozati oltáron: reggel meg este egészen úgy, ahogyan meg van írva az  Úr törvényében, amelyet Izráelnek parancsolt.",
  "41": "Velük volt Hémán, Jedútún és a többi kiválasztott is, akiket név szerint jelöltek ki, hogy így adjanak hálát az  Úrnak: Örökké tart szeretete!",
  "42": "Hémánnál és Jedútúnnál voltak a harsonák, a cintányérok és az istenes énekeket kísérő hangszerek. Jedútún fiai a kapunál voltak.",
  "43": "Azután hazament az egész nép. Dávid is hazament, hogy megáldja háza népét."
}