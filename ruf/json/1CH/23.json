{
  "1": "Amikor Dávid megöregedett, és betelt az élettel, a fiát, Salamont tette meg Izráel királyává.",
  "2": "Összegyűjtötte tehát Izráel összes főemberét meg a papokat és a lévitákat.",
  "3": "Számba vették a lévitákat a harmincévesektől fölfelé, és a férfiak száma harmincnyolcezer fő volt.",
  "4": "Ezek közül huszonnégyezren intézzék az  Úr házának a teendőit, az elöljárók és bírák hatezren legyenek,",
  "5": "a kapuőrök négyezren, négyezren pedig dicsérjék az  Urat azokon a hangszereken, amelyeket én készíttettem az  Úr dicséretére.",
  "6": "Azután Dávid csoportokba osztotta őket Lévi fiai: Gérsón, Kehát és Merárí szerint.",
  "7": "Gérsóniak voltak Ladán és Simí.",
  "8": "Ladán fiai hárman voltak: az első Jehíél, továbbá Zétám és Jóél.",
  "9": "Simí fiai hárman voltak: Selómít, Hazíél és Hárán. Ezek voltak Ladán családfői.",
  "10": "Simí fiai voltak: Jahat, Zízá, Jeús és Beríá, ezek négyen voltak Simí fiai.",
  "11": "Jahat volt az első, és Zízá a második. Mivel Jeúsnak és Beríának nem sok fia volt, egy családnak, egy csoportnak számítottak.",
  "12": "Kehát fiai négyen voltak: Amrám, Jichár, Hebrón és Uzzíél.",
  "13": "Amrám fia volt Áron és Mózes. De Áront különválasztották, hogy fölszenteljék a szentek szentjének szolgálatára, őt és fiait örökre, hogy illatáldozatot mutassanak be az  Úr színe előtt, hogy őt szolgálják, és az ő nevében mondjanak áldást mindenkor.",
  "14": "Mózesnek, Isten emberének a fiait szintén Lévi törzséhez számították.",
  "15": "Mózes fia volt Gérsóm és Elíézer.",
  "16": "Gérsóm fiai között Sebúél volt az első.",
  "17": "Elíézer első fia Rehabjá volt. Elíézernek nem lett több fia, de Rehabjá fiai igen megsokasodtak.",
  "18": "Jichár fiai között Selómít volt az első.",
  "19": "Hebrón fiai között Jerijjá volt az első, Amarjá a második, Jahazíél a harmadik, és Jekamám a negyedik.",
  "20": "Uzzíél fiai között Míká volt az első, és Jissijjá a második.",
  "21": "Merárí fia volt Mahlí és Músí. Mahlí fia volt Eleázár és Kís.",
  "22": "Eleázár úgy halt meg, hogy nem voltak fiai, csak leányai, akiket saját rokonaik, Kís fiai vettek el.",
  "23": "Músí fiai hárman voltak: Mahlí, Éder és Jerémót.",
  "24": "Ezek voltak Lévi fiai családjaik és családfőik szerint, ahogyan számba vették őket, külön-külön névjegyzékbe véve. Ők végezték az  Úr háza szolgálatának a munkáját, húszévestől fölfelé.",
  "25": "Mert Dávid ezt mondta: Nyugalmat adott népének az  Úr, Izráel Istene, és örökre Jeruzsálemben lakik.",
  "26": "Ezért a lévitáknak nem kell többé hordozniuk sem a hajlékot, sem a szolgálatukhoz szükséges egyéb fölszerelést.",
  "27": "Mert Dávid utolsó rendelkezése szerint állították össze Lévi fiainak a jegyzékét húszévestől fölfelé.",
  "28": "Álljanak Áron fiainak a rendelkezésére az  Úr házának szolgálatában az udvaroknál, a kamráknál és minden szent dolog tisztán tartásánál és az Isten háza körüli szolgálat teljesítésében,",
  "29": "a sorba rakott kenyereknél, az ételáldozathoz való finomlisztnél, a kovásztalan lepényeknél, a sütőlapoknál, a tésztagyúrásnál és minden űr- és hosszmértéknél.",
  "30": "Álljanak ott minden reggel, hogy hálát és dicséretet mondjanak az  Úrnak, ugyanígy esténként is,",
  "31": "és ha égőáldozatot mutatnak be az  Úrnak szombatonként, újholdkor és az ünnepeken, megszabott számban álljanak állandóan az  Úr előtt.",
  "32": "Végezzék a kijelentés sátra körüli tennivalókat, a szentély körüli tennivalókat meg testvéreik, Áron fiai mellett a tennivalókat, amikor az  Úr házában szolgálnak."
}