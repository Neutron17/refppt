{
  "1": "Hírám, Tírusz királya követeket küldött Dávidhoz, azután cédrusfákat, kőműveseket és ácsmestereket, hogy palotát építsenek neki.",
  "2": "Ekkor megértette Dávid, hogy az  Úr megerősítette a királyságát Izráelben, és hogy naggyá és magasztossá tette uralkodását népének, Izráelnek a javára.",
  "3": "Dávid több nőt is feleségül vett még Jeruzsálemben, és további fiakat és leányokat nemzett.",
  "4": "Ez a nevük azoknak a gyermekeinek, akik Jeruzsálemben születtek: Sammúa, Sóbáb, Nátán és Salamon,",
  "5": "Jibhár, Elísúa és Elpelet,",
  "6": "Nógah, Nefeg és Jáfía,",
  "7": "Elísámá, Beeljádá és Elífelet.",
  "8": "Amikor meghallották a filiszteusok, hogy Dávidot fölkenték egész Izráel királyává, fölvonultak a filiszteusok mind, hogy megkeressék Dávidot. Meghallotta ezt Dávid, és kivonult ellenük.",
  "9": "A filiszteusok megérkeztek, és ellepték a Refáím-völgyet.",
  "10": "Akkor megkérdezte Dávid az Istent: Fölvonuljak-e a filiszteusok ellen? Kezembe adod-e őket? Az  Úr ezt felelte neki: Vonulj föl, kezedbe adom őket!",
  "11": "Fölvonultak tehát Baal-Perácímba, és ott megverte őket Dávid. Akkor ezt mondta Dávid: Áttört az Isten általam ellenségeimen, mint víz a gáton! Ezért nevezték el azt a helyet Baal-Perácímnak.",
  "12": "A filiszteusok otthagyták isteneiket, Dávid pedig azt parancsolta, hogy égessék el azokat.",
  "13": "Később ismét ellepték a filiszteusok a völgyet.",
  "14": "Ekkor Dávid újra megkérdezte az Istent, Isten pedig azt felelte neki: Ne vonulj közvetlenül utánuk, hanem kerüld meg őket, és a szederfák felől vonulj ellenük!",
  "15": "Ha majd lépések neszét hallod a szederfák teteje felől, akkor szállj csatába, mert előtted megy Isten, hogy megverje a filiszteusok táborát!",
  "16": "Dávid úgy tett, ahogyan megparancsolta neki az Isten, és vágták a filiszteusok seregét Gibeóntól Gézerig.",
  "17": "Dávidnak híre ment minden országban, és az  Úr rettegést keltett iránta valamennyi nép között."
}