{
  "1": "Nádáb és Abíhú, Áron fiai fogták a maguk szenesserpenyőjét, tüzet tettek bele, füstölőszert raktak rá, és idegen tűzzel áldoztak az  Úr színe előtt, pedig ő nem adott nekik erre parancsot.",
  "2": "Ekkor tűz csapott ki az  Úr színe elől, és megemésztette őket; meghaltak az  Úr színe előtt.",
  "3": "Mózes így szólt Áronhoz: Erről beszélt az  Úr, amikor azt mondta: A hozzám közel állókon mutatom meg, hogy szent vagyok, és az egész nép előtt, hogy dicsőséges vagyok! Áron némán hallgatott.",
  "4": "Azután odahívta Mózes Mísáélt és Elcáfánt, Áron nagybátyjának, Uzzíélnek a fiait, és ezt mondta nekik: Jöjjetek ide, és vigyétek el testvéreiteket a szentély elől, a táboron kívülre!",
  "5": "Ők odamentek, és elvitték azokat ruhástul a táboron kívülre, ahogyan elrendelte Mózes.",
  "6": "Azután ezt mondta Mózes Áronnak meg a fiainak, Eleázárnak és Ítámárnak: Hajatokat gondozatlanul ne hagyjátok, ruhátokat meg ne szaggassátok, hogy meg ne haljatok, és az  Úr meg ne haragudjék az egész közösségre! Testvéreitek, Izráel egész háza pedig sírjon a pusztító tűz miatt, amelyet az  Úr támasztott!",
  "7": "A kijelentés sátrának a bejáratától se távozzatok el, különben meghaltok, mert az  Úr felkenő olaja van rajtatok! Ők Mózes beszéde szerint cselekedtek.",
  "8": "Azután így beszélt Áronhoz az  Úr:",
  "9": "Bort és részegítő italt ne igyatok: se te, se a fiaid, amikor bementek a kijelentés sátrába, hogy meg ne haljatok! Örök rendelkezés legyen ez nektek nemzedékről nemzedékre!",
  "10": "Így tudtok különbséget tenni szent és közönséges közt, tisztátalan és tiszta közt,",
  "11": "és így tudjátok megtanítani Izráel fiait mindazokra a rendelkezésekre, amelyeket Mózes által kijelentett számukra az  Úr.",
  "12": "Azután így beszélt Mózes Áronhoz és megmaradt fiaihoz, Eleázárhoz és Ítámárhoz: Fogjátok az ételáldozatot, amely megmaradt az  Úr tűzáldozataiból, és egyétek meg azt kovásztalanul az oltár mellett, mert igen szent az.",
  "13": "Szent helyen egyétek meg, mert neked és fiaidnak rendelt rész ez az  Úr tűzáldozataiból. Ezt a parancsot kaptam.",
  "14": "A felmutatott áldozati szegyet és a felajánlott combot is tiszta helyen egyétek meg, te és a fiaid meg a lányaid, mert neked és gyermekeidnek rendeltem ezeket a részeket Izráel fiainak békeáldozataiból.",
  "15": "A felajánlott combot és a felmutatott áldozati szegyet a kövér részek tűzáldozatával együtt vigyék be, hogy felmutassák felmutatott áldozatként az  Úr színe előtt, azután a tied lesz és a fiaidé örök rendelkezésként, ahogyan megparancsolta az  Úr.",
  "16": "Amikor Mózes a vétekáldozati bak után tudakozódott, kiderült, hogy elégették. Megharagudott ezért Áron megmaradt fiaira, Eleázárra és Ítámárra, és ezt mondta:",
  "17": "Miért nem ettétek meg a vétekáldozatot a szent helyen? Hiszen igen szent az, és az  Úr nektek adta, hogy hordozzátok a közösség bűnét, és engesztelést szerezzetek értük az  Úr előtt.",
  "18": "Íme, ennek a vérét nem vittétek be a szentély belsejébe: meg kellett volna tehát ennetek az áldozati húst a szent helyen, ahogy megparancsoltam.",
  "19": "De Áron így szólt Mózeshez: Nézd, ma mutatták be vétekáldozatukat és égőáldozatukat az  Úr előtt, engem pedig ilyen dolgok értek! Ha én ma vétekáldozatot eszem, jónak látta volna-e az  Úr?",
  "20": "Amikor ezt hallotta Mózes, igazat adott neki."
}