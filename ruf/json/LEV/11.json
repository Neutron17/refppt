{
  "1": "Ismét beszélt az  Úr Mózeshez és Áronhoz, és ezt mondta nekik:",
  "2": "Így szóljatok Izráel fiaihoz: Ezek azok az élőlények, amelyeket megehettek a különféle földi állatok közül:",
  "3": "megehettek minden kérődző állatot, amely hasított körmű, mégpedig egészen kettéhasadt körmű.",
  "4": "De nem ehetitek meg a kérődzők és a hasított körműek közül ezeket: a tevét, mert kérődző ugyan, de nem hasított körmű, ezért tisztátalan számotokra.",
  "5": "A hörcsög kérődző ugyan, de nem hasított körmű: tisztátalan számotokra.",
  "6": "A nyúl kérődző ugyan, de nem hasított körmű: tisztátalan számotokra.",
  "7": "A disznó hasított körmű ugyan, mégpedig egészen kettéhasadt körmű, de nem kérődzik: tisztátalan számotokra.",
  "8": "Ne egyetek a húsukból, sőt még a tetemüket se érintsétek! Ezek számotokra tisztátalanok.",
  "9": "Mindabból, ami a vízben él, ezeket ehetitek meg: megehetitek a vízben, a tengerekben és a folyókban élők közül mindazt, aminek uszonya és pikkelye van.",
  "10": "De legyen utálatos számotokra a tengerekben és folyókban mindaz, aminek nincs uszonya és pikkelye, akármilyen vízben élő kisebb állat vagy vízben élő vadállat is az.",
  "11": "Legyenek ezek utálatosak számotokra: ne egyetek a húsukból, még a tetemüket is tartsátok utálatosnak!",
  "12": "Minden olyan vízben élő állat, amelynek nincs uszonya és pikkelye, legyen utálatos számotokra!",
  "13": "A madarak közül ezeket tartsátok utálatosnak, és meg ne egyétek, mert utálatosak: a sas, a keselyű és a halászsas,",
  "14": "a sólyom és a héjafélék,",
  "15": "mindenfajta holló,",
  "16": "a strucc, a bagoly, a sirály és a karvalyfélék,",
  "17": "a kuvik, a vöcsök és a fülesbagoly,",
  "18": "a bölömbika, a pelikán és a dögkeselyű,",
  "19": "a gólya és a szarkafélék, a búbos banka és a denevér.",
  "20": "Minden négy lábon járó, szárnyas kisebb állat legyen utálatos számotokra!",
  "21": "Csak azt ehetitek meg az összes kisebb, négylábú szárnyas állat közül, amelyiknek felül a hátsó lábain combjai is vannak, s így szökdécselni tud velük a földön.",
  "22": "Ezeket ehetitek meg közülük: a különféle vándorsáskákat, kövisáskákat, lombsáskákat és ugrósáskákat.",
  "23": "Minden egyéb kisebb, négylábú szárnyas állat utálatos számotokra.",
  "24": "Ezekkel tisztátalanná teszitek magatokat. Mindaz, aki a tetemüket érinti, tisztátalan lesz estig.",
  "25": "Aki csak fölveszi a tetemüket, mossa ki a ruháját, de tisztátalan lesz estig:",
  "26": "minden állatét, amelynek a körme hasított, de nem egészen kettéhasadt és nem kérődzik. Tisztátalanok ezek számotokra: mindenki tisztátalan lesz, aki érinti őket.",
  "27": "A négy lábon járók közül is tisztátalan számotokra minden olyan állat, amely a talpán jár. Aki csak a tetemüket is érinti, tisztátalan lesz estig.",
  "28": "Aki fölveszi tetemüket, mossa ki a ruháját, de tisztátalan lesz estig. Tisztátalanok ezek számotokra.",
  "29": "A földön nyüzsgő kisebb állatok közül ezek a tisztátalanok: a menyét, az egér és a gyíkfélék,",
  "30": "a gekkó, a kaméleon, a tarkagyík, a csiga és a vakondok.",
  "31": "Ezek tisztátalanok számotokra a kisebb állatok közül. Aki csak a tetemüket is megérinti, tisztátalan lesz estig.",
  "32": "Tisztátalan lesz minden, amire ezek közül bármelyiknek a teteme ráesik: bármilyen faeszköz vagy ruha, bőr vagy zsák, bármilyen eszköz, amellyel dolgozni szoktak. Vízbe kell tenni, és legyen tisztátalan estig, azután tiszta lesz.",
  "33": "Ha bármely cserépedénybe valami beleesik ezekből, tisztátalan legyen minden, ami benne van, az edényt pedig törjék össze.",
  "34": "Ha az ilyen edényből víz kerül bármilyen ehető ételre, tisztátalan lesz, és minden ilyen edényben tisztátalan lesz bármilyen megiható ital.",
  "35": "Tisztátalan lesz mindaz, amire ezeknek a teteme ráesik. Le kell bontani a kemencét és a tűzhelyet is, ha tisztátalanná vált; tartsátok tisztátalannak!",
  "36": "A forrás és a vízgyűjtő kút azonban tiszta marad: csak az válik tisztátalanná, aki abban a tetemükhöz hozzáér.",
  "37": "Ha ilyeneknek a teteme ráesik bármilyen vetőmagra, amelyet el akarnak vetni, az tiszta marad.",
  "38": "De ha vizet öntenek arra, és úgy esik rá valamelyiknek a teteme, legyen az a mag tisztátalan számotokra!",
  "39": "Ha elpusztul egy olyan állat, amelyet különben megehettek, és valaki megérinti annak a tetemét, tisztátalan lesz estig.",
  "40": "Aki eszik a teteméből, mossa ki ruháit, de tisztátalan marad estig; aki fölveszi a tetemét, mossa ki ruháit, de tisztátalan marad estig.",
  "41": "A földön nyüzsgő kisebb állatok is mind utálatosak, nem szabad azokat megenni.",
  "42": "Ne egyetek meg semmit a földön nyüzsgő kisebb állatok közül, ami a hasán csúszik vagy ami négy vagy több lábon jár, mert ezek utálatosak.",
  "43": "Ne tegyétek magatokat utálatossá semmiféle nyüzsgő kisebb állattal, ne tegyétek magatokat tisztátalanná velük, mert tisztátalanok lesztek tőlük.",
  "44": "Mert én, az  Úr vagyok a ti Istenetek: mutassátok hát meg, hogy szentek vagytok! Legyetek szentek, mert én szent vagyok! Ne tegyétek magatokat tisztátalanná semmiféle kisebb állattal, amely a földön mászik!",
  "45": "Mert én vagyok az  Úr, aki kihoztalak benneteket Egyiptomból, hogy a ti Istenetek legyek. Legyetek azért szentek, mert én szent vagyok!",
  "46": "Ez a háziállatokra, madarakra, a vizekben hemzsegő mindenféle állatra és a földön nyüzsgő mindenféle élőlényre vonatkozó törvény.",
  "47": "Ennek alapján kell különbséget tenni a tisztátalan és tiszta között, az ehető állatok és a nem ehető állatok között."
}