{
  "1": "Azután így beszélt Mózeshez az  Úr:",
  "2": "Parancsold meg Izráel fiainak, hogy hozzanak neked olajbogyóból ütött tiszta olajat a mécstartóhoz, hogy mindig tehessenek rá égő mécsest.",
  "3": "Gondoskodjon róla Áron, hogy az a kijelentés sátrában, a bizonyság kárpitján kívül estétől reggelig állandóan égjen az  Úr előtt. Örök rendelkezés legyen ez nektek nemzedékről nemzedékre.",
  "4": "A színarany lámpatartóra rakja fel a mécseseket, hogy állandóan az  Úr előtt égjenek.",
  "5": "Végy finomlisztet, és süss belőle tizenkét lepényt. Kéttized vékából készüljön egy lepény.",
  "6": "Helyezd el azokat két sorban, soronként hatot, a színarannyal bevont asztalra az  Úr elé.",
  "7": "Tégy a sorokra tiszta tömjént. Ez legyen a kenyérből az emlékeztető áldozat: tűzáldozat ez az  Úrnak.",
  "8": "Szombatról szombatra így kell megteríteni az  Úr előtt, állandóan: örök szövetség kötelezi erre Izráel fiait.",
  "9": "Azután legyen a kenyér Ároné és fiaié. Szent helyen egyék meg, mert az  Úr igen szent tűzáldozatai közé tartozik ez is. Örök rendelkezés ez.",
  "10": "Egy izráeli asszony fia, akinek az apja egyiptomi volt, Izráel fiaival együtt jött ki, és ennek az izráeli asszonynak a fia összeveszett egy izráeli férfival a táborban.",
  "11": "Az izráeli asszony fia káromolta az  Úr nevét és átkozódott, ezért odavitték Mózeshez. Anyjának a neve Selómít volt, Dibrí leánya, Dán törzséből.",
  "12": "És őrizetbe vették, amíg útmutatást nem kapnak az  Úrtól.",
  "13": "Az  Úr pedig így beszélt Mózeshez:",
  "14": "Vidd ki az átkozódót a táboron kívülre, és tegyék fejére a kezüket mindazok, akik hallották őt, azután kövezze meg őt az egész közösség.",
  "15": "Izráel fiaihoz pedig így beszélj: Ha valaki átkozza Istenét, annak bűnhődnie kell vétkéért.",
  "16": "Aki az  Úr nevét káromolja, halállal lakoljon: irgalom nélkül kövezze meg az egész közösség! Akár jövevény, akár közületek való, meg kell halnia, ha káromolja az  Úr nevét.",
  "17": "Ha valaki agyonüt egy embert, akárkit is, halállal lakoljon!",
  "18": "Aki pedig egy állatot üt agyon, az fizessen az állatért állattal.",
  "19": "Ha valaki nyomorékká teszi honfitársát, azzal úgy bánjanak, ahogyan ő cselekedett:",
  "20": "törést törésért, szemet szemért, fogat fogért. Amilyen fogyatékosságot okozott, olyat okozzanak neki is.",
  "21": "Aki állatot üt agyon, fizesse meg azt, de aki embert üt agyon, annak meg kell halnia.",
  "22": "Ugyanaz a törvény vonatkozzon nálatok mind a jövevényre, mind a született izráelire, mert én, az  Úr vagyok a ti Istenetek.",
  "23": "Így beszélt Mózes Izráel fiaihoz, azok pedig kivitték az átkozódót a táboron kívülre, és megkövezték. Úgy cselekedtek Izráel fiai, ahogyan megparancsolta Mózesnek az  Úr."
}