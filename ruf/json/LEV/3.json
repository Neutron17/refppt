{
  "1": "Ha valakinek az áldozata békeáldozat, és marhát mutat be áldozatul, akár hímet, akár nőstényt, hibátlant áldozzon az  Úr előtt.",
  "2": "Tegye a kezét áldozatának a fejére, és vágja le a kijelentés sátrának a bejáratánál. Áron fiai, a papok pedig hintsék a vért körös-körül az oltárra.",
  "3": "Azután a békeáldozatból mutassa be az  Úrnak tűzáldozatul a kövérjét, amely a beleket borítja: mindazt a kövérjét, ami a beleken van,",
  "4": "a két vesét, a rajtuk és a vékonyán levő kövérjét meg a májon levő hártyát, amelyet a veséknél kell lefejteni.",
  "5": "Áron fiai füstölögtessék el ezt az oltáron, rátéve az égőáldozatra a tűzre rakott fán: kedves illatú tűzáldozat ez az  Úrnak.",
  "6": "Ha valaki juhfélét akar békeáldozatul bemutatni az  Úrnak, akár hímet, akár nőstényt, hibátlant áldozzon.",
  "7": "Ha juhot akar áldozatul bemutatni, vigye az  Úr színe elé.",
  "8": "Tegye a kezét áldozatának a fejére, és vágja le a kijelentés sátra előtt, Áron fiai pedig hintsék annak a vérét körös-körül az oltárra.",
  "9": "Azután a békeáldozatból mutassa be az  Úrnak tűzáldozatul a kövérjét, az egész farkát, amelyet a farkcsigolyánál válasszon le, meg azt a kövérjét, amely a beleket borítja: mindazt a kövérjét, amely a beleken van,",
  "10": "a két vesét, a rajtuk és a vékonyán levő kövérjét meg a májon levő hártyát, amelyet a veséknél kell lefejteni.",
  "11": "Füstölögtesse el ezt a pap az oltáron: tűzáldozat ez, az  Úr eledele.",
  "12": "Ha valaki kecskét akar áldozni, vigye oda az  Úr elé.",
  "13": "Tegye kezét annak a fejére, és vágja le a kijelentés sátra előtt, Áron fiai pedig hintsék a vért körös-körül az oltárra.",
  "14": "Azután mutasson be abból áldozatot tűzáldozatul az  Úrnak: a kövérjét, amely a beleket borítja: mindazt a kövérjét, amely a beleken van,",
  "15": "a két vesét, a rajtuk és a vékonyán levő kövérjét meg a májon levő hártyát, amelyet a veséknél kell lefejteni.",
  "16": "Füstölögtesse el ezeket a pap az oltáron: kedves illatú tűzáldozat ez, az  Úr eledele. A kövérje mind az  Úré.",
  "17": "Örök rendelkezés legyen ez mindenütt, ahol laktok, nemzedékről nemzedékre: se kövérjét, se vért ne egyetek!"
}