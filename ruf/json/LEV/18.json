{
  "1": "Azután így beszélt Mózeshez az  Úr:",
  "2": "Szólj Izráel fiaihoz, és mondd meg nekik: Én, az  Úr vagyok a ti Istenetek!",
  "3": "Ne cselekedjetek úgy, ahogyan Egyiptomban szokás, ahol laktatok. És ne cselekedjetek úgy, ahogyan Kánaán földjén szokás, ahova beviszlek benneteket. Ne kövessétek a szokásaikat!",
  "4": "Az én törvényeim szerint cselekedjetek, az én rendelkezéseimet tartsátok meg, és azokat kövessétek! Én, az  Úr vagyok a ti Istenetek!",
  "5": "Tartsátok meg rendelkezéseimet és törvényeimet, mert aki megcselekszi azokat, él általuk. Én vagyok az  Úr!",
  "6": "Senki se közeledjék egyetlen vér szerinti rokonához sem azért, hogy fölfedje annak szemérmét. Én vagyok az  Úr!",
  "7": "Apád szemérmét és anyád szemérmét ne fedd föl: anyád ő, ne fedd föl a szemérmét.",
  "8": "Apád feleségének a szemérmét ne fedd föl: apádé az a szemérem.",
  "9": "Testvérednek: apád leányának vagy anyád leányának a szemérmét ne fedd föl, akár otthon, akár máshol született.",
  "10": "Fiad leányának vagy lányod leányának a szemérmét ne fedd föl, mert saját szemérmed az.",
  "11": "Apád felesége leányának a szemérmét ne fedd föl: apád szülöttje, a saját testvéred ő.",
  "12": "Apád nővérének a szemérmét ne fedd föl: apád vérrokona ő.",
  "13": "Anyád nővérének a szemérmét ne fedd föl, mert anyád vérrokona ő.",
  "14": "Apád testvérének a szemérmét ne fedd föl, feleségéhez se közeledj: saját nagynénéd ő.",
  "15": "Menyednek a szemérmét ne fedd föl: fiadnak a felesége ő, ne fedd föl a szemérmét.",
  "16": "Testvéred feleségének a szemérmét ne fedd föl: testvéredé az a szemérem.",
  "17": "Egy asszonynak és leányának a szemérmét ne fedd föl. Fiának a leányát és lányának a leányát ne vedd el, hogy fölfedd a szemérmüket, mert vérrokonok ők. Fajtalanság ez.",
  "18": "Ne végy feleségül senkit a testvére mellé, nehogy vetélkedés támadjon, ha még testvére életében fölfeded a szemérmét.",
  "19": "Ne közeledj nőhöz havi tisztátalansága idején, hogy fölfedd a szemérmét.",
  "20": "Honfitársad feleségével ne közösülj, mert tisztátalanná teszed magad vele.",
  "21": "Gyermekedet ne add oda, hogy elégessék Moloknak; ne gyalázd meg ezzel Istened nevét! Én vagyok az  Úr!",
  "22": "Férfival ne hálj úgy, ahogyan asszonnyal hálnak. Utálatosság az.",
  "23": "Semmiféle állattal ne közösülj, mert tisztátalanná teszed magad vele. És asszony se álljon meg állat előtt, hogy párosodjék vele. Förtelem az.",
  "24": "Ne tegyétek magatokat ezek közül semmivel se tisztátalanná! Mert azok a népek tették magukat mindezekkel tisztátalanná, amelyeket kiűzök előletek.",
  "25": "Így vált tisztátalanná az a föld. Ezért majd számon kérem rajta a bűnét, és ki fogja hányni lakosait az a föld.",
  "26": "Ti azonban tartsátok meg rendelkezéseimet és törvényeimet! Ne kövessetek el egyet sem ezek közül az utálatosságok közül, se a közületek való, se a köztetek tartózkodó jövevény.",
  "27": "Mert az előttetek fekvő föld lakói elkövették mindezeket az utálatosságokat, azért lett tisztátalanná az a föld.",
  "28": "Ne hányjon ki titeket is az a föld, ha tisztátalanná teszitek, ahogyan kihányta az előttetek levő népeket.",
  "29": "Mert aki csak egyet is elkövet ezek közül az utálatosságok közül, azt mind ki kell irtani népe közül, ha ilyet követ el.",
  "30": "Tartsátok meg, amiket elrendeltem, és semmit ne kövessetek el azok közül az utálatos szokások közül, amelyeket előttetek elkövettek, és ne tegyétek magatokat tisztátalanná azokkal! Én, az  Úr vagyok a ti Istenetek!"
}