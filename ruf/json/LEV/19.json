{
  "1": "Azután így beszélt Mózeshez az  Úr:",
  "2": "Szólj Izráel fiainak egész közösségéhez, és mondd meg nekik: Szentek legyetek, mert én, az  Úr, a ti Istenetek, szent vagyok.",
  "3": "Anyját és apját mindenki tisztelje. Tartsátok meg szombatjaimat. Én, az  Úr vagyok a ti Istenetek!",
  "4": "Ne forduljatok a bálványokhoz, és ne készítsetek magatoknak öntött istenszobrokat. Én, az  Úr vagyok a ti Istenetek!",
  "5": "Ha békeáldozatot mutattok be az  Úrnak, úgy áldozzatok, hogy ő kedvesen fogadja tőletek.",
  "6": "Az áldozás napján és másnap egyétek meg, ami pedig harmadnapra marad, azt égessétek el!",
  "7": "Ha mégis eszik valaki harmadnap belőle, az romlott húst eszik, így az nem talál kedves fogadtatásra.",
  "8": "Bűn terheli azt, aki abból eszik, mert meggyalázta az  Úr szentségét. Ki kell irtani az ilyen embert népe közül.",
  "9": "Amikor földetek termését learatjátok, ne arassátok le egészen a mező széléig, és ami aratás közben elhullott, azt ne szedjétek föl.",
  "10": "Szőlődet se böngészd végig, és a szőlődben lehullott szemeket ne szedd föl. Hagyd ott azokat a nincsteleneknek és a jövevényeknek. Én, az  Úr vagyok a ti Istenetek!",
  "11": "Ne lopjatok, ne hazudjatok, és csalással senki se károsítsa meg honfitársát!",
  "12": "Ne esküdjetek hamisan nevemre, mert meggyalázzátok Istenetek nevét. Én vagyok az  Úr!",
  "13": "Felebarátodat ne sanyargasd és ne rabold meg! A napszámos bére ne maradjon nálad másnap reggelig!",
  "14": "A süketet ne szidalmazd, a vak elé ne vess gáncsot! Félj Istenedtől: Én vagyok az  Úr!",
  "15": "Ne kövessetek el jogtalanságot az ítélkezésben! Ne légy elfogult a nincstelen javára, és ne kedvezz a hatalmasnak! Igaz ítéletet hozz honfitársad ügyében!",
  "16": "Ne terjessz rágalmakat néped között! Ne törj felebarátod életére! Én vagyok az  Úr!",
  "17": "Ne gyűlöld szívedben embertársadat! Fedd meg bátran honfitársadat, hogy ne légy részes a vétkében.",
  "18": "Ne légy bosszúálló, se haragtartó néped fiaival szemben! Szeresd felebarátodat, mint magadat! Én vagyok az  Úr!",
  "19": "Tartsátok meg rendelkezéseimet! Állatodat más fajtával ne párosítsd! Ne vesd be meződet kétféle maggal! Ne végy magadra kétféle anyagból szőtt ruhát!",
  "20": "Ha egy férfi egy nővel hál, vele közösül, és az a nő egy szolgálóleány, akit egy másik férfival eljegyeztek ugyan, de még nem váltottak ki, se szabadon nem bocsátottak, akkor büntessék meg őket, de ne haljanak meg, mert nem volt szabad a nő.",
  "21": "A férfi vigye el jóvátételi áldozatát az  Úrnak, a kijelentés sátrának a bejáratához: egy jóvátételi áldozatra szánt kost.",
  "22": "Végezzen érte engesztelést a pap a jóvátételi áldozatra szánt kossal az  Úr színe előtt vétkéért, amelyet elkövetett, és akkor bocsánatot nyer vétkéért, amelyet elkövetett.",
  "23": "Ha majd bementek arra a földre, és ültettek mindenféle gyümölcsfát, tartsátok a gyümölcsét körülmetéletlennek, három esztendeig legyen körülmetéletlen: ne egyetek belőle!",
  "24": "A negyedik esztendőben szenteljétek minden gyümölcsét ünnepi ajándékként az  Úrnak,",
  "25": "az ötödik esztendőben pedig már megehetitek a gyümölcsét. Így bőven fog teremni nektek. Én, az  Úr vagyok a ti Istenetek!",
  "26": "Ne egyetek semmit a vérével! Varázslást ne űzzetek, és ne jövendölgessetek!",
  "27": "Ne nyírjátok le halántékotokról a hajat, és ne csúfítsd el a szakállad végét!",
  "28": "Ne vagdossátok be testeteket halottért, és ne végezzetek magatokon tetoválást. Én vagyok az  Úr!",
  "29": "Ne gyalázd meg leányodat azzal, hogy paráznaságra adod, hogy ne legyen paráznává a föld, és ne legyen tele a föld fajtalankodással!",
  "30": "Tartsátok meg szombatjaimat, tiszteljétek szentélyemet! Én vagyok az  Úr!",
  "31": "Ne forduljatok halottidézőkhöz, és ne tudakozódjatok jövendőmondóknál, mert tisztátalanokká teszitek magatokat velük. Én, az  Úr vagyok a ti Istenetek!",
  "32": "Az ősz ember előtt kelj fel, és becsüld meg az öregembert! Félj Istenedtől: Én vagyok az  Úr!",
  "33": "Ha jövevény tartózkodik köztetek az országban, ne nyomorgassátok!",
  "34": "Olyan legyen a köztetek tartózkodó jövevény, mint a közületek való született izráeli! Szeressétek, mint magatokat, mert ti is jövevények voltatok Egyiptomban. Én, az  Úr vagyok a ti Istenetek!",
  "35": "Ne kövessetek el jogtalanságot az ítélkezésben, sem a hosszmértékek, súlymértékek és űrmértékek használatában.",
  "36": "Hiteles mérleget, hiteles súlyokat, hiteles vékát és hiteles mérőedényt használjatok! Én, az  Úr vagyok a ti Istenetek, aki kihoztalak benneteket Egyiptomból!",
  "37": "Tartsátok meg azért minden rendelkezésemet, minden törvényemet, és teljesítsétek azokat! Én vagyok az  Úr!"
}