{
  "1": "Azután ezt mondta az  Úr Mózesnek: Mondd meg Áron fiainak, a papoknak, mondd meg nekik, hogy ne tegyék magukat tisztátalanná népük közül való halottal.",
  "2": "De ha a legközelebbi rokonai közül halt meg valaki: anyja, apja, fia, leánya, testvére",
  "3": "vagy hajadon nővére: legközelebbi rokon ő is, ha még nem ment férjhez; ezekkel tisztátalanná teheti magát.",
  "4": "Mint férj se tegye tisztátalanná magát népe között, ne veszítse el szent voltát.",
  "5": "Ne borotválják kopaszra a fejüket, szakálluk szélét ne nyírják le, és a testüket ne vagdossák be.",
  "6": "Szentek legyenek Istenük előtt, és ne hozzanak gyalázatot Istenük nevére. Mert ők mutatják be az  Úr tűzáldozatait, Istenük kenyerét, azért szentek legyenek.",
  "7": "Ne vegyenek el paráznát vagy olyan nőt, akit megerőszakoltak. Olyan nőt se vegyenek el, akit a férje elbocsátott, mert Istenüknek vannak odaszentelve.",
  "8": "Szentnek tekintsd a papot, mert Istened kenyerét ő mutatja be. Szent legyen előtted, mert én, az  Úr, aki szent vagyok, megszenteltem őket.",
  "9": "Ha valamelyik pap leánya gyalázatot követ el, mert paráználkodik, meg kell égetni, mert apjára hozott gyalázatot.",
  "10": "Aki főpap lett testvérei között azzal, hogy fejére öntötték a fölkenéshez való olajat, és felavatták, amikor a szent ruhákba öltöztették, ne hagyja gondozatlanul a haját, ne szaggassa meg a ruháját,",
  "11": "és ne menjen be semmiféle holttesthez: még az apjáéval vagy az anyjáéval se tegye magát tisztátalanná.",
  "12": "Ne hagyja el a szentély területét, és ne hozzon így gyalázatot Istenének szentélyére, mert Istenének odaszentelt, fölkenésre való olaja van rajta. Én vagyok az  Úr!",
  "13": "Hajadont vegyen feleségül.",
  "14": "Özvegyet, elbocsátottat, megerőszakoltat, paráznát, ilyeneket nem vehet el. Csak a saját népéből való hajadont vehet feleségül,",
  "15": "hogy gyalázatot ne hozzon utódaira népe között. Én, az  Úr szenteltem fel őt.",
  "16": "Azután így beszélt Mózeshez az  Úr:",
  "17": "Így szólj Áronhoz: Ha utódaid közül valakinek a későbbi nemzedékekben testi fogyatékossága lesz, az ne mutassa be áldozatul Istenének a kenyerét.",
  "18": "Nem mutathatja be az, akinek testi fogyatékossága van, tehát aki vak, sánta, nyúlszájú vagy nyomorék,",
  "19": "se olyan, akinek kéz- vagy lábtörése volt,",
  "20": "se aki púpos vagy vézna, hályogos szemű, viszketeges, sömörös vagy sérves.",
  "21": "Áron pap utódai közül senki nem mehet oda tűzáldozatot bemutatni az  Úrnak, akinek testi fogyatékossága van. Mivel testi fogyatékossága van, nem mehet oda, hogy bemutassa Istenének a kenyerét.",
  "22": "Istenének a kenyeréből, az igen szentből és a szentből egyaránt ehet.",
  "23": "De a kárpithoz nem mehet be, és az oltárhoz nem közeledhet, mert testi fogyatékossága van: ne gyalázza meg szentélyemet. Én, az  Úr vagyok a megszentelőjük!",
  "24": "Mózes pedig elmondta ezeket Áronnak és fiainak meg Izráel fiainak."
}