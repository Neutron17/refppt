{
  "1": "Ezután összegyűjtötte Dávid Izráel legkiválóbb ifjait, harmincezer embert.",
  "2": "Elindult és elment Dávid az egész hadinéppel Baalé-Jehúdába, hogy elhozza onnan az Isten ládáját, amelyet a rajta levő kerúbokon trónoló Seregek  Uráról neveztek el.",
  "3": "Az Isten ládáját egy új szekéren szállították, és elvitték Abínádáb házából, amely a dombon állt. Abínádáb fiai, Uzzá és Ahjó vezették az új szekeret.",
  "4": "Elvitték az Isten ládáját Abínádáb házából, amely a dombon állt. Ahjó ment a láda előtt.",
  "5": "Dávid és Izráel egész háza pedig szent táncot járt az  Úr színe előtt mindenféle ciprusfa hangszernek, citerának, lantnak, dobnak, csörgőnek és cintányérnak a kíséretével.",
  "6": "Amikor Nákón szérűjéhez értek, Uzzá az Isten ládájához kapott, és megfogta, mert megbotlottak az ökrök.",
  "7": "Ezért fellángolt az  Úr haragja Uzzá ellen. Nyomban lesújtott rá az Isten meggondolatlanságáért, és meghalt ott, az Isten ládája mellett.",
  "8": "Dávid pedig megdöbbent attól, hogy az  Úr összetörte Uzzát. Ezért nevezik azt a helyet Pérec-Uzzának mindmáig.",
  "9": "Akkor félni kezdett Dávid az  Úrtól, és ezt gondolta: Hogy jöhetne hozzám az  Úr ládája?",
  "10": "Nem akarta hát Dávid magához vitetni az  Úr ládáját Dávid városába, hanem elvitette a gáti Óbéd-Edóm házába.",
  "11": "Három hónapig volt az  Úr ládája a gáti Óbéd-Edóm házában, és megáldotta az  Úr Óbéd-Edómot és egész háza népét.",
  "12": "Jelentették Dávid királynak, hogy megáldotta az  Úr Óbéd-Edóm háza népét és mindenét az Isten ládájáért. Elment ezért Dávid, és örvendezve elvitte az Isten ládáját Óbéd-Edóm házából Dávid városába.",
  "13": "Amikor hat lépést tettek azok, akik az  Úr ládáját vitték, ő egy bikát és egy hízott borjút áldozott.",
  "14": "Dávid teljes erővel táncolt az  Úr színe előtt, és gyolcs éfódot kötött magára Dávid.",
  "15": "Így vitte el Dávid és Izráel egész háza az  Úr ládáját örömrivalgással és kürtzengéssel.",
  "16": "De Míkal, Saul leánya éppen akkor tekintett ki az ablakon, amikor az  Úr ládája Dávid városába ért, és látta, ahogy Dávid király ugrálva táncol az  Úr színe előtt, ezért szívből megvetette őt.",
  "17": "Az  Úr ládáját bevitték, és odatették a helyére, annak a sátornak a közepén, amelyet Dávid vont fel. Akkor Dávid égőáldozatokat és békeáldozatokat mutatott be az  Úr színe előtt.",
  "18": "Miután Dávid bemutatta az égőáldozatokat és a békeáldozatokat, megáldotta a népet a Seregek  Urának nevében.",
  "19": "Majd az egész népnek, Izráel egész sokaságának, minden férfinak és nőnek osztott egy-egy lepényt, préselt datolyát és aszú szőlőt. Azután az egész nép hazament.",
  "20": "Dávid is hazatért, hogy megáldja háza népét. De Míkal, Saul leánya kijött Dávid elé, és ezt mondta: Milyen dicső volt ma Izráel királya! Úgy mutogatta magát az udvari emberek szolgálóleányai előtt, ahogyan csak féleszű ember szokta magát mutogatni!",
  "21": "Dávid ezt felelte Míkalnak: Az  Úr színe előtt jártam szent táncot, aki engem választott apád helyett és egész háza népe helyett, és engem rendelt az  Úr népének, Izráelnek a fejedelmévé. Igen, az  Úr színe előtt!",
  "22": "És ha még ennél is jobban megalázkodom, és még alávalóbb leszek is a magam szemében, akkor is tisztelni fognak a szolgálóleányok, akiket te emlegetsz.",
  "23": "Ezért nem lett gyermeke Míkalnak, Saul leányának holta napjáig."
}