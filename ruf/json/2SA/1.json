{
  "1": "Saul halála után Dávid, legyőzve az amálékiakat, visszatért, és két napig Ciklágban tartózkodott.",
  "2": "A harmadik napon egy férfi jött Saul táborából megszaggatott ruhában, porral beszórt fejjel. Amint Dávidhoz ért, a földre vetette magát, és leborult előtte.",
  "3": "Dávid megkérdezte tőle: Honnan jössz? Az így felelt neki: Izráel táborából menekültem el.",
  "4": "Dávid ezt kérdezte tőle: Mi történt? Mondd el nekem! Ő pedig ezt mondta: Megfutamodott a hadinép a csatában, sokan elestek és meghaltak a nép közül; meghalt Saul és a fia, Jónátán is.",
  "5": "Ekkor Dávid így szólt a hírhozó legényhez: Honnan tudod, hogy meghalt Saul és a fia, Jónátán?",
  "6": "A hírhozó legény ezt felelte: Éppen a Gilbóa-hegyen voltam, és láttam, hogy Saul a lándzsájára támaszkodik, a hadi szekerek és a lovasok pedig feléje nyomulnak.",
  "7": "Ekkor hátrafordult Saul, meglátott, odahívott magához, én pedig ezt mondtam: Itt vagyok!",
  "8": "Ki vagy? – kérdezte, és én így feleltem: Egy amáléki.",
  "9": "Akkor ezt mondta nekem: Állj ide mellém, és ölj meg, mert szédülés fogott el, bár még magamnál vagyok.",
  "10": "Odaálltam hát mellé, és megöltem, mert tudtam, hogy úgysem fogja túlélni a bukását. Azután levettem a fejdíszét meg a karkötőjét, és elhoztam az én uramnak.",
  "11": "Akkor Dávid megragadta a ruháját és megszaggatta; ugyanígy a vele levő emberek is.",
  "12": "Zokogva gyászoltak és böjtöltek egészen estig Saul és a fia, Jónátán miatt meg az  Úr népe miatt; Izráel háza miatt, mert fegyver által hullottak el.",
  "13": "Majd megkérdezte Dávid a hírhozó legénytől: Hová való vagy? Ő így felelt: Egy amáléki jövevénynek vagyok a fia.",
  "14": "Erre ezt kérdezte tőle Dávid: Hogy mertél kezet emelni az  Úr felkentjére, és megölni őt?!",
  "15": "Azután odahívta Dávid az egyik legényt, és ezt mondta: Jöjj, és végezz vele! Az pedig ledöfte, úgyhogy meghalt.",
  "16": "Majd ezt mondta neki Dávid: Magadnak köszönheted, hogy így jártál, hiszen a saját szád vallott ellened, amikor ezt mondtad: Én öltem meg az  Úr felkentjét.",
  "17": "Dávid ezzel a siratóénekkel siratta el Sault és fiát, Jónátánt,",
  "18": "és meghagyta, hogy tanítsák meg Júda fiait is erre az íj-dalra, amely meg van írva a Jásár könyvében:",
  "19": "Izráel ékessége elesett halmaidon! Jaj, hogy elhullottak a hősök!",
  "20": "Ne mondjátok el Gátban, ne hirdessétek Askelón utcáin; ne örüljenek a filiszteusok lányai, ne vigadjanak a körülmetéletlenek lányai!",
  "21": "Gilbóa hegyei, halottak mezeje! Ne hulljon rátok harmat, ne érjen titeket eső! Mert ott érte szégyen a hősök pajzsát, Saul pajzsát nem kenik többé olajjal.",
  "22": "Sebesültek vérétől, hősök kövérjétől Jónátán íja nem rettent vissza, Saul kardja nem tért vissza dolgavégezetlen.",
  "23": "Saul és Jónátán, kik egymást szerették, éltükben kedvelték, a halálban sem váltak el. Gyorsabbak voltak a sasoknál, erősebbek az oroszlánoknál.",
  "24": "Izráel lányai! Sirassátok Sault, ki gyönyörű bíborba öltöztetett, ruhátokat arannyal ékesítette.",
  "25": "Jaj, elestek hőseink a harcban! Jónátánt halmaidon sebezték halálra!",
  "26": "Elszorul a szívem, testvérem, Jónátán, oly kedves voltál nekem! Csodásabb volt a szereteted a nők szerelménél.",
  "27": "Jaj, elestek hőseink, elpusztultak a fegyverek!"
}