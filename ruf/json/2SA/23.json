{
  "1": "Ezek voltak Dávid utolsó szavai: Így szól Dávid, Isai fia, így szól a magasra emelt férfi, Jákób Istenének felkentje, Izráel énekeinek kedveltje:",
  "2": "Az  Úr lelke beszélt általam, az ő szava volt nyelvemen.",
  "3": "Izráel Istene ezt mondta, Izráel kősziklája így szólt hozzám: Az emberek igaz uralkodója, az istenfélő uralkodó",
  "4": "olyan, mint a fölkelő nap reggeli fénye, mint a felhőtlen reggel, melynek sugarától eső után kisarjad a fű a földön.",
  "5": "Nem ilyen-e házam Isten színe előtt? Örök szövetségre lépett énvelem, benne elrendezett és biztosított mindent. Minden javam, minden örömöm őtőle származik.",
  "6": "De az elvetemültek mind olyanok, mint a szélhordta tövis, melyet nem fognak meg kézzel:",
  "7": "aki hozzájuk akar nyúlni, vasat ragad, lándzsanyelet; égő tűzzel égeti meg őket, ahol rájuk talál.",
  "8": "Ezek voltak név szerint Dávid vitézei: a tahkemóni Jóséb-Bassebet, egy főtiszt, aki úgy forgatta a lándzsáját, hogy egy alkalommal nyolcszáz embert döfött le.",
  "9": "Azután Eleázár, Ahóhí fiának, Dódónak a fia, egyike annak a három vitéznek, akik Dávid mellett voltak, amikor csúffá tették a harcra gyülekezett filiszteusokat. Az izráeliek már visszavonultak,",
  "10": "de ő ott maradt, és vágta a filiszteusokat, míg csak bele nem fáradt, és hozzá nem ragadt a keze a kardhoz. Nagy győzelmet adott az  Úr azon a napon. Azután a hadinép is visszatért hozzá, de csak fosztogatni.",
  "11": "A következő volt Sammá, a harári Ágé fia. Amikor összegyűltek a filiszteusok Lehínél, ahol a mező egy darabja lencsével volt bevetve, a hadinép már megfutamodott a filiszteusok elől,",
  "12": "de ő megállt annak a darab földnek a közepén, megvédte azt, és megverte a filiszteusokat. Így adott az  Úr nagy győzelmet.",
  "13": "Egyszer a harminc vezér közül hárman elmentek Dávidhoz, és aratáskor érkeztek meg az Adullám-barlangba, amikor a filiszteusok serege a Refáím-völgyben táborozott.",
  "14": "Dávid akkor a sziklavárban volt, a filiszteusok előőrse pedig ugyanakkor Betlehemnél.",
  "15": "Dávid eltikkadt, és ezt mondta: Ó, bárcsak valaki vizet hozna nekem a betlehemi kútból, onnan a kapu mellől!",
  "16": "Erre a három vitéz áttört a filiszteus táboron, vizet merített Betlehemben a kapu melletti kútból, elhozták, és odavitték Dávidnak. Ő azonban nem akarta meginni, hanem kiöntötte áldozatul az  Úrnak,",
  "17": "és ezt mondta: Az  Úr mentsen meg attól, hogy ilyet tegyek! Hiszen azoknak az embereknek a vére ez, akik kockára tették az életüket! Ezért nem akarta meginni. Ilyeneket vitt véghez ez a három vitéz.",
  "18": "Abísaj, Jóáb testvére, Cerújá fia volt a harminc vezér parancsnoka. Ő úgy forgatta a lándzsáját, hogy háromszáz embert döfött le. Ő volt a leghíresebb a harmincak között.",
  "19": "A harmincak között ő volt a legtekintélyesebb, ezért lett a parancsnokuk; ám az előző háromnak nem ért a nyomába.",
  "20": "A Kabceélból való Benájá, Jójádá fia is kiváló ember volt, és nagy tetteket vitt véghez. Ő vágta le Móáb két bajnokát. Ő ment le egy verembe, és megölt egy oroszlánt, amikor egyszer hó esett.",
  "21": "Ugyanő vágott le egy nagy termetű egyiptomi embert, bár az egyiptomi kezében lándzsa volt, ő meg csak bottal ment rá. De kiragadta az egyiptomi kezéből a lándzsát, és a saját lándzsájával ölte meg.",
  "22": "Ilyeneket vitt véghez Benájá, Jójádá fia. Ő is nevezetes volt, mint az a három vitéz.",
  "23": "Tekintélyes volt a harminc között, de a háromnak nem ért a nyomába. Dávid a testőrök vezetőjévé tette.",
  "24": "Aszáél, Jóáb testvére is kivált a harminc közül, akik a következők voltak: Elhánán, a betlehemi Dódó fia,",
  "25": "a haródi Sammá, a haródi Elíká,",
  "26": "a peleti Helec, a tekóai Írá, Ikkés fia,",
  "27": "az anátóti Abíezer, a húsái Mebunnaj,",
  "28": "az ahóhi Calmón, a netófái Mahraj,",
  "29": "a netófái Héleb, Baaná fia, a benjámini Gibeából való Ittaj, Ríbaj fia,",
  "30": "a pirátóni Benájá, a nahalé-gaasi Hiddaj,",
  "31": "az arbai Abíalbón, a bahúrími Azmávet,",
  "32": "a saalbóni Eljahbá, Jónátán, Jásén fia,",
  "33": "a harári Sammá, az arári Ahíám, Sárár fia,",
  "34": "a maakái Elífelet, Ahaszbaj fia, a gilói Elíám, Ahítófel fia,",
  "35": "a karmeli Hecró, az arbai Paaraj,",
  "36": "a cóbái Jigál, Nátán fia, a gádi Bání,",
  "37": "az ammóni Celek meg a beéróti Nahraj, Jóábnak, Cerújá fiának a fegyverhordozója,",
  "38": "a jeteri Írá, a jeteri Gáréb",
  "39": "és a hettita Úriás. Összesen tehát harmincheten voltak."
}