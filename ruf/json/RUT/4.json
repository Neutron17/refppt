{
  "1": "Bóáz odament a városkapuhoz, és leült. És amikor arra ment az a közeli rokon, akiről Bóáz beszélt, ezt mondta: Kerülj erre, ülj ide, testvérem! Az odament, és leült.",
  "2": "Azután maga mellé vett Bóáz tíz embert a város vénei közül, és ezt mondta: Üljetek ide! És azok leültek.",
  "3": "Ekkor azt mondta Bóáz a legközelebbi rokonnak: Naomi, visszatérve Móáb mezejéről, el akarja adni azt a szántóföldet, ami a rokonunk, Elímelek birtokrésze volt.",
  "4": "Azt gondoltam, hogy tudomásodra hozom, és megmondom: vedd meg az itt ülők előtt, népem vénei előtt! Ha vállalod a rokoni kötelezettséget, vállald; de ha nem vállalod, mondd meg nekem, hadd tudjam! Mert rajtad kívül nincs más közeli rokon, utánad már én következem. Ő így szólt: Vállalom.",
  "5": "De Bóáz ezt mondta: Amikor a szántóföldet megveszed Naomitól, a móábi Ruthot, az elhunyt feleségét is el kell venned, hogy az elhunyt nevét fenntartsd az örökségében.",
  "6": "Erre a legközelebbi rokon azt felelte: Azt nem tudom magamra vállalni, mert akkor a saját örökségemet teszem tönkre. Vállald magadra az én rokoni kötelezettségemet, mert én nem tudom vállalni!",
  "7": "Régente Izráelben úgy erősítettek meg minden rokoni kötelezettséggel vagy cserével kapcsolatos ügyet, hogy az egyik fél lehúzta a saruját, és odaadta a másiknak. Ez volt a hitelesítés módja Izráelben.",
  "8": "Akkor tehát a legközelebbi rokon azt mondta Bóáznak: Vedd meg te magadnak! Majd lehúzta a saruját.",
  "9": "Ekkor azt mondta Bóáz a véneknek és az egész népnek: Ti vagytok a tanúim, hogy én ma megvettem Naomitól mindazt, ami Elímeleké volt, és mindazt, ami Kiljóné és Mahlóné volt.",
  "10": "Sőt a móábi Ruthot, Mahlón feleségét is feleségül veszem, hogy fenntartsam a meghaltnak a nevét örökségében, hogy ki ne vesszen a meghaltnak a neve testvérei közül lakóhelyének a kapujából. Ti vagytok most ennek a tanúi.",
  "11": "A kapuban levő egész nép ezt mondta a vénekkel együtt: Tanúk vagyunk! Adja az  Úr, hogy ez az asszony, aki a házadba megy, olyan legyen, mint Ráhel és Lea, akik ketten építették föl Izráel házát. Gyarapodjál Efrátában, legyen híres a neved Betlehemben!",
  "12": "Legyen olyan a házad, mint Pérec háza, akit Támár szült Júdának, annak az utódnak a révén, akit majd az  Úr ad neked ettől a fiatalasszonytól!",
  "13": "Így vette el Bóáz Ruthot, és az a felesége lett. Bement az asszonyhoz, és az  Úr megadta neki, hogy teherbe essen, és fiút szült.",
  "14": "Akkor ezt mondták az asszonyok Naominak: Áldott az  Úr, aki nem hagyott most téged rokoni támasz nélkül! Legyen híres a neve Izráelben!",
  "15": "Legyen ő életed megújítója, és gondviselőd öregkorodban! Hiszen menyed szülte őt, aki szeret téged, és többet ér neked hét fiúnál.",
  "16": "Naomi pedig fogta a gyermeket, ölébe vette, és ő lett a dajkája,",
  "17": "úgyhogy a szomszédasszonyok, amikor nevet adtak neki, azt mondták: Fia született Naominak! És elnevezték őt Óbédnak. Ő volt Dávid apjának, Isainak az apja.",
  "18": "Ez Pérec nemzetsége: Pérec nemzette Hecrónt,",
  "19": "Hecrón nemzette Rámot, Rám nemzette Ammínádábot,",
  "20": "Ammínádáb nemzette Nahsónt, Nahsón nemzette Szalmónt,",
  "21": "Szalmón nemzette Bóázt, Bóáz nemzette Óbédot,",
  "22": "Óbéd nemzette Isait, Isai pedig nemzette Dávidot."
}