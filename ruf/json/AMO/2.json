{
  "1": "Így szól az  Úr: Három, sőt négy vétke miatt nem bocsátok meg Móábnak, mert mésszé égette Edóm királyának csontjait.",
  "2": "Ezért tüzet bocsátok Móábra, és az megemészti Kerijjót palotáit. Csatazajban hal meg Móáb népe, harci lárma és kürtzengés közben.",
  "3": "Kiirtom belőle a bírót, és vele együtt minden vezérét megölöm – mondja az  Úr.",
  "4": "Így szól az  Úr: Három, sőt négy vétke miatt nem bocsátok meg Júdának, mert megvetették az  Úr törvényét, és nem tartották meg rendelkezéseit. Tévelygésbe vitték őket bálványaik, amelyeket elődeik követtek.",
  "5": "Ezért tüzet bocsátok Júdára, és az megemészti Jeruzsálem palotáit.",
  "6": "Így szól az  Úr: Három, sőt négy vétke miatt nem bocsátok meg Izráelnek, mert eladják pénzért az igazat, és egy pár saruért a szegényt.",
  "7": "Azt kívánják, hogy a nincstelenek a föld porát szórják a fejükre, és elutasítják a szűkölködő ügyét. Apa és fia egy leányhoz járnak, így gyalázzák meg szent nevemet.",
  "8": "Zálogba vett ruhán terpeszkednek minden oltár mellett, és a megbírságoltak borát isszák Istenük házában.",
  "9": "Pedig én kipusztítottam előlük az emóriakat, akik magasak voltak, mint a cédrusok, és erősek, mint a tölgyek, de elpusztítottam gyümölcsüket fent és gyökerüket lent.",
  "10": "Fölhoztalak benneteket Egyiptom földjéről, és vezettelek a pusztában negyven esztendeig, hogy birtokba vegyétek az emóriak földjét.",
  "11": "Fiaitok közül prófétákat támasztottam, ifjaitok közül názírokat. Nem így van-e, Izráel fiai? – így szól az  Úr.",
  "12": "De ti a názírokat borral itattátok, a prófétákra meg ráparancsoltatok: Ne prófétáljatok!",
  "13": "Ezért én megingatom alattatok a földet, ahogyan meginog a szekér, ha kévékkel van tele.",
  "14": "Nem lesz menekvés a gyorsnak, az erős semmire sem megy az erejével, és a vitéz sem menti meg életét.",
  "15": "Az íjász sem tud helytállni, a gyors lábú sem tud elmenekülni, és a lovas sem menti meg életét.",
  "16": "A legbátrabb vitéz is páncélját eldobva menekül majd azon a napon – így szól az  Úr."
}